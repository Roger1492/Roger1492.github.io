# 唐诗

## 挽舟者歌
### 隋代：佚名
```
我兄征辽东，饿死青山下。
今我挽龙舟，又阻隋堤道。
方今天下饥，路粮无些小。
前去三千程，此身安可保！
寒骨枕荒沙，幽魂泣烟草。
悲损门内妻，望断吾家老。
安得义男儿，焚此无主尸。
引其孤魂回，负其白骨归！
```

## 送别诗
### 隋代： 佚名
```
杨柳青青著地垂，杨花漫漫搅天飞。
柳条折尽花飞尽，借问行人归不归？
```

## 失题
### 隋代：杨广
```
寒鸦飞数点，流水绕孤村。
斜阳欲落处，一望黯消魂。
```

## 杂诗·旧山虽在不关身
### 唐代：佚名
```
旧山虽在不关身，且向长安过暮春。
一树梨花一溪月，不知今夜属何人？
```

## 南歌子词二首 / 新添声杨柳枝词
### 唐代：温庭筠
```
一尺深红蒙曲尘，天生旧物不如新。
合欢桃核终堪恨，里许元来别有人。

井底点灯深烛伊，共郎长行莫围棋。
玲珑骰子安红豆，入骨相思知不知。
```

## 瑶瑟怨
### 唐代：温庭筠
```
冰簟银床梦不成，碧天如水夜云轻。
雁声远过潇湘去，十二楼中月自明。
```

## 商山早行
### 唐代：温庭筠
```
晨起动征铎，客行悲故乡。
鸡声茅店月，人迹板桥霜。
槲叶落山路，枳花照驿墙。
因思杜陵梦，凫雁满回塘。
```

## 望月怀远 / 望月怀古
### 唐代：张九龄
```
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。
```

## 江楼旧感 / 江楼感旧
### 唐代：赵嘏
```
独上江楼思渺然，月光如水水如天。
同来望月人何处？风景依稀似去年。
```

## 长安晚秋 / 秋望 / 秋夕
### 唐代：赵嘏
```
云物凄清拂曙流，汉家宫阙动高秋。
残星几点雁横塞，长笛一声人倚楼。
紫艳半开篱菊静，红衣落尽渚莲愁。
鲈鱼正美不归去，空戴南冠学楚囚。
```

## 杳杳寒山道
### 唐代：寒山
```
杳杳寒山道，落落冷涧滨。
啾啾常有鸟，寂寂更无人。
淅淅风吹面，纷纷雪积身。
朝朝不见日，岁岁不知春。
```

## 春江花月夜
### 唐代：张若虚
```
春江潮水连海平，海上明月共潮生。
滟滟随波千万里，何处春江无月明！
江流宛转绕芳甸，月照花林皆似霰。
空里流霜不觉飞，汀上白沙看不见。
江天一色无纤尘，皎皎空中孤月轮。
江畔何人初见月？江月何年初照人？
人生代代无穷已，江月年年望相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子？何处相思明月楼？
可怜楼上月徘徊，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。
```

## 题都城南庄  
### 唐代：崔护  
```
去年今日此门中，人面桃花相映红。
人面不知何处去，桃花依旧笑春风。
```

## 无题·昨夜星辰昨夜风
### 唐代：李商隐
```
昨夜星辰昨夜风，画楼西畔桂堂东。
身无彩凤双飞翼，心有灵犀一点通。
隔座送钩春酒暖，分曹射覆蜡灯红。
嗟余听鼓应官去，走马兰台类转蓬。
```

## 无题·相见时难别亦难
### 唐代：李商隐
```
相见时难别亦难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬莱此去无多路，青鸟殷勤为探看。
```

## 赠荷花
### 唐代：李商隐
```
世间花叶不相伦，花入金盆叶作尘。
惟有绿荷红菡萏，卷舒开合任天真。
此花此叶常相映，翠减红衰愁杀人。
```

## 无题四首
### 唐代：李商隐
```
来是空言去绝踪，月斜楼上五更钟。
梦为远别啼难唤，书被催成墨未浓。
蜡照半笼金翡翠，麝熏微度绣芙蓉。
刘郎已恨蓬山远，更隔蓬山一万重。

飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰。

含情春晼晚，暂见夜阑干。
楼响将登怯，帘烘欲过难。
多羞钗上燕，真愧镜中鸾。
归去横塘晓，华星送宝鞍。

何处哀筝随急管，樱花永巷垂杨岸。
东家老女嫁不售，白日当天三月半。
溧阳公主年十四，清明暖后同墙看。
归来展转到五更，梁间燕子闻长叹。
```

## 夜雨寄北
### 唐代：李商隐
```
君问归期未有期，巴山夜雨涨秋池。 
何当共剪西窗烛，却话巴山夜雨时。
```

## 锦瑟
### 唐代：李商隐
```
锦瑟无端五十弦，一弦一柱思华年。
庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。
此情可待成追忆，只是当时已惘然。
```

## 乐游原 / 登乐游原
### 唐代：李商隐
```
向晚意不适，驱车登古原。
夕阳无限好，只是近黄昏。
```

## 贾生
### 唐代：李商隐
```
宣室求贤访逐臣，贾生才调更无伦。
可怜夜半虚前席，不问苍生问鬼神。
```

## 岳阳楼
### 唐代：李商隐
```
汉水方城带百蛮，四邻谁道乱周班。
如何一梦高唐雨，自此无心入武关。
```

## 小松
### 唐代：杜荀鹤
```
自小刺头深草里，而今渐觉出蓬蒿。 
时人不识凌云木，直待凌云始道高。
```

## 金陵晚望
### 唐代：高蟾
```
曾伴浮云归晚翠，犹陪落日泛秋声。
世间无限丹青手，一片伤心画不成。
```

## 不第后赋菊
### 唐代：黄巢
```
待到秋来九月八，我花开后百花杀。
冲天香阵透长安，满城尽带黄金甲。
```

## 近试上张籍水部 / 近试上张水部 / 闺意献张水部
### 唐代：朱庆馀
```
洞房昨夜停红烛，待晓堂前拜舅姑。 
妆罢低声问夫婿，画眉深浅入时无。
```

## 题金陵渡
### 唐代：张祜
```
金陵津渡小山楼，一宿行人自可愁。 
潮落夜江斜月里，两三星火是瓜州。
```

## 春怨
### 唐代：刘方平
```
纱窗日落渐黄昏，金屋无人见泪痕。 
寂寞空庭春欲晚，梨花满地不开门。
```

## 早梅（一作观梅女仙诗）
### 唐代：刘元载妻
```
南枝向暖北枝寒，一种春风有两般。 
凭仗高楼莫吹笛，大家留取倚阑干。
```

## 清明
### 唐代：杜牧
```
清明时节雨纷纷，路上行人欲断魂。
借问酒家何处有，牧童遥指杏花村。
```

## 南陵道中 / 寄远
### 唐代：杜牧
```
南陵水面漫悠悠，风紧云轻欲变秋。
正是客心孤迥处，谁家红袖凭江楼？
```

## 初冬夜饮
### 唐代：杜牧
```
淮阳多病偶求欢，客袖侵霜与烛盘。 
砌下梨花一堆雪，明年谁此凭阑干。
```

## 秋夕
### 唐代：杜牧
```
银烛秋光冷画屏，轻罗小扇扑流萤。
天阶夜色凉如水，卧看牵牛织女星。
```

## 江南春
### 唐代：杜牧
```
千里莺啼绿映红，水村山郭酒旗风。 
南朝四百八十寺，多少楼台烟雨中。
```

## 泊秦淮
### 唐代：杜牧
```
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。
```

## 山行
### 唐代：杜牧
```
远上寒山石径斜，白云深处有人家。
停车坐爱枫林晚，霜叶红于二月花。
```

## 赤壁
### 唐代：杜牧
```
折戟沉沙铁未销，自将磨洗认前朝。
东风不与周郎便，铜雀春深锁二乔。
```

## 寄扬州韩绰判官
### 唐代：杜牧
```
青山隐隐水迢迢，秋尽江南草未凋。
二十四桥明月夜，玉人何处教吹箫？
```

## 赠别
### 唐代：杜牧
```
多情却似总无情，唯觉樽前笑不成。
蜡烛有心还惜别，替人垂泪到天明。
```

## 题乌江亭
### 唐代：杜牧
```
胜败兵家事不期，包羞忍耻是男儿。 
江东子弟多才俊，卷土重来未可知。
```

## 过华清宫绝句三首
### 唐代：杜牧
```
长安回望绣成堆，山顶千门次第开。
一骑红尘妃子笑，无人知是荔枝来。

新丰绿树起黄埃，数骑渔阳探使回。
霓裳一曲千峰上，舞破中原始下来。

万国笙歌醉太平，倚天楼殿月分明。
云中乱拍禄山舞，风过重峦下笑声。
```

## 赠别二首
### 唐代：杜牧
```
娉娉袅袅十三余，豆蔻梢头二月初。
春风十里扬州路，卷上珠帘总不如。

多情却似总无情，唯觉樽前笑不成。
蜡烛有心还惜别，替人垂泪到天明。
```

## 紫薇花
### 唐代：杜牧
```
晓迎秋露一枝新，不占园中最上春。
桃李无言又何在，向风偏笑艳阳人。
```

## 遣怀
### 唐代：杜牧
```
落魄江南载酒行，楚腰纤细掌中轻。
十年一觉扬州梦，赢得青楼薄幸名。
```

## 金谷园
### 唐代：杜牧
```
繁华事散逐香尘，流水无情草自春。
日暮东风怨啼鸟，落花犹似坠楼人。
```

## 贫女
### 唐代：秦韬玉
```
蓬门未识绮罗香，拟托良媒益自伤。
谁爱风流高格调，共怜时世俭梳妆。
敢将十指夸针巧，不把双眉斗画长。
苦恨年年压金线，为他人作嫁衣裳。
```

## 送日本国僧敬龙归
### 唐代：韦庄
```
扶桑已在渺茫中，家在扶桑东更东。 
此去与师谁共到，一船明月一帆风。
```

## 金陵图
### 唐代：韦庄
```
谁谓伤心画不成，画人心逐世人情。 
君看六幅南朝事，老木寒云满故城。
```

## 台城
### 唐代：韦庄
```
江雨霏霏江草齐，六朝如梦鸟空啼。 
无情最是台城柳，依旧烟笼十里堤。
```

## 金缕衣
### 唐代：佚名
```
劝君莫惜金缕衣，劝君惜取少年时。
花开堪折直须折，莫待无花空折枝。
```

## 白雪歌送武判官归京
### 唐代：岑参
```
北风卷地白草折，胡天八月即飞雪。
忽如一夜春风来，千树万树梨花开。
散入珠帘湿罗幕，狐裘不暖锦衾薄。
将军角弓不得控，都护铁衣冷难着。
瀚海阑干百丈冰，愁云惨淡万里凝。
中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。
轮台东门送君去，去时雪满天山路。
山回路转不见君，雪上空留马行处。
```

## 碛中作
### 唐代：岑参
```
走马西来欲到天，辞家见月两回圆。
今夜不知何处宿，平沙万里绝人烟。
```

## 走马川行奉送出师西征 / 走马川行奉送封大夫出师西征
### 唐代：岑参
```
君不见走马川行雪海边，平沙莽莽黄入天。 
轮台九月风夜吼，一川碎石大如斗，随风满地石乱走。 
匈奴草黄马正肥，金山西见烟尘飞，汉家大将西出师。 
将军金甲夜不脱，半夜军行戈相拨，风头如刀面如割。 
马毛带雪汗气蒸，五花连钱旋作冰，幕中草檄砚水凝。 
虏骑闻之应胆慑，料知短兵不敢接，车师西门伫献捷。
```

## 逢入京使
### 唐代：岑参
```
故园东望路漫漫，双袖龙钟泪不干。 
马上相逢无纸笔，凭君传语报平安。
```

## 凉州馆中与诸判官夜集
### 唐代：岑参
```
弯弯月出挂城头，城头月出照凉州。
凉州七里十万家，胡人半解弹琵琶。
琵琶一曲肠堪断，风萧萧兮夜漫漫。
河西幕中多故人，故人别来三五春。
花门楼前见秋草，岂能贫贱相看老。
一生大笑能几回，斗酒相逢须醉倒。
```

## 河湟旧卒
### 唐代：张乔
```
少年随将讨河湟，头白时清返故乡。
十万汉军零落尽，独吹边曲向残阳。
```

##登鹳雀楼
### 唐代：王之涣
```
白日依山尽，黄河入海流。
欲穷千里目，更上一层楼。
```

## 凉州词二首
### 唐代：王之涣
```
黄河远上白云间，一片孤城万仞山。
羌笛何须怨杨柳，春风不度玉门关。

单于北望拂云堆，杀马登坛祭几回。
汉家天子今神武，不肯和亲归去来。
```

## 凉州词二首
### 唐代：王翰
```
葡萄美酒夜光杯，欲饮琵琶马上催。
醉卧沙场君莫笑，古来征战几人回？

秦中花鸟已应阑，塞外风沙犹自寒。
夜听胡笳折杨柳，教人意气忆长安。
```

## 登科后
### 唐代：孟郊
```
昔日龌龊不足夸，今朝放荡思无涯。 
春风得意马蹄疾，一日看尽长安花。
```

## 游子吟
### 唐代：孟郊
```
慈母手中线，游子身上衣。
临行密密缝，意恐迟迟归。
谁言寸草心，报得三春晖。
```

## 闺怨
### 唐代：王昌龄
```
闺中少妇不知愁，春日凝妆上翠楼。
忽见陌头杨柳色，悔教夫婿觅封侯。
```

## 芙蓉楼送辛渐两首
### 唐代：王昌龄
```
寒雨连江夜入吴，平明送客楚山孤。(连江 一作：连天)
洛阳亲友如相问，一片冰心在玉壶。

丹阳城南秋海阴，丹阳城北楚云深。
高楼送客不能醉，寂寂寒江明月心。
```

## 出塞二首
### 唐代：王昌龄
```
秦时明月汉时关，万里长征人未还。
但使龙城飞将在，不教胡马度阴山。

骝马新跨白玉鞍，战罢沙场月色寒。
城头铁鼓声犹振，匣里金刀血未干。
```

## 从军行七首
### 唐代：王昌龄
```
烽火城西百尺楼，黄昏独上海风秋。(独上 一作：独坐)
更吹羌笛关山月，无那金闺万里愁。

琵琶起舞换新声，总是关山旧别情。
撩乱边愁听不尽，高高秋月照长城。

关城榆叶早疏黄，日暮云沙古战场。
表请回军掩尘骨，莫教兵士哭龙荒。

青海长云暗雪山，孤城遥望玉门关。
黄沙百战穿金甲，不破楼兰终不还。

大漠风尘日色昏，红旗半卷出辕门。
前军夜战洮河北，已报生擒吐谷浑。

胡瓶落膊紫薄汗，碎叶城西秋月团。
明敕星驰封宝剑，辞君一夜取楼兰。

玉门山嶂几千重，山北山南总是烽。
人依远戍须看火，马踏深山不见踪。
```

## 山居秋暝
### 唐代：王维
```
空山新雨后，天气晚来秋。
明月松间照，清泉石上流。
竹喧归浣女，莲动下渔舟。
随意春芳歇，王孙自可留。
```

## 使至塞上
### 唐代：王维
```
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。
```

## 九月九日忆山东兄弟
### 唐代：王维
```
独在异乡为异客，每逢佳节倍思亲。
遥知兄弟登高处，遍插茱萸少一人。 
```

## 送元二使安西 / 渭城曲
### 唐代：王维
```
渭城朝雨浥轻尘，客舍青青柳色新。(一作：客舍依依杨柳春)
劝君更尽一杯酒，西出阳关无故人。
```

## 鹿柴
### 唐代：王维
```
空山不见人，但闻人语响。
返景入深林，复照青苔上。
```

## 竹里馆
### 唐代：王维
```
独坐幽篁里，弹琴复长啸。
深林人不知，明月来相照。
```

## 画
### 唐代：王维
```
远看山有色，近听水无声。
春去花还在，人来鸟不惊。
```

## 相思
### 唐代：王维
```
红豆生南国，春来发几枝。
愿君多采撷，此物最相思
```

## 鸟鸣涧
### 唐代：王维
```
人闲桂花落，夜静春山空。
月出惊山鸟，时鸣春涧中。
```

## 终南别业
### 唐代：王维
```
中岁颇好道，晚家南山陲。
兴来每独往，胜事空自知。
行到水穷处，坐看云起时。
偶然值林叟，谈笑无还期。
```

## 于易水送人 / 于易水送别
### 唐代：骆宾王
```
此地别燕丹，壮士发冲冠。
昔时人已没，今日水犹寒。
```

## 代悲白头翁
### 唐代：刘希夷
```
洛阳城东桃李花，飞来飞去落谁家？
洛阳女儿惜颜色，坐见落花长叹息。
今年花落颜色改，明年花开复谁在？
已见松柏摧为薪，更闻桑田变成海。
古人无复洛城东，今人还对落花风。
年年岁岁花相似，岁岁年年人不同。
寄言全盛红颜子，应怜半死白头翁。
此翁白头真可怜，伊昔红颜美少年。
公子王孙芳树下，清歌妙舞落花前。
光禄池台文锦绣，将军楼阁画神仙。
一朝卧病无相识，三春行乐在谁边？
宛转蛾眉能几时？须臾鹤发乱如丝。
但看古来歌舞地，唯有黄昏鸟雀悲。
```

## 菩提偈
### 唐代：惠能
```
菩提本无树，明镜亦非台。
佛性常清净，何处有尘埃！

心是菩提树，身为明镜台。
明镜本清净，何处染尘埃！

菩提本无树，明镜亦非台。
本来无一物，何处惹尘埃！

菩提只向心觅，何劳向外求玄？
听说依此修行，西方只在目前！
```

## 淮上喜会梁川故人 / 淮上喜会梁州故人
### 唐代：韦应物
```
江汉曾为客，相逢每醉还。
浮云一别后，流水十年间。
欢笑情如旧，萧疏鬓已斑。
何因不归去？淮上有秋山。
```

## 乌衣巷
### 唐代：刘禹锡
```
朱雀桥边野草花，乌衣巷口夕阳斜。 
旧时王谢堂前燕，飞入寻常百姓家。
```

## 秋词二首
## 唐代：刘禹锡
```
自古逢秋悲寂寥，我言秋日胜春朝。
晴空一鹤排云上，便引诗情到碧霄。

山明水净夜来霜，数树深红出浅黄。
试上高楼清入骨，岂如春色嗾人狂。
```

## 酬乐天扬州初逢席上见赠
## 唐代：刘禹锡
```
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。
```

## 赏牡丹
### 唐代：刘禹锡
```
庭前芍药妖无格，池上芙蕖净少情。
唯有牡丹真国色，花开时节动京城。
```

## 再游玄都观
### 唐代：刘禹锡
```
百亩庭中半是苔，桃花净尽菜花开。
种桃道士归何处，前度刘郎今又来。
```

## 浪淘沙·其三
### 唐代：刘禹锡
```
汴水东流虎眼文，清淮晓色鸭头春。
君看渡口淘沙处，渡却人间多少人。
```

## 竹枝词二首·其一
### 唐代：刘禹锡
```
杨柳青青江水平，闻郎江上踏歌声。(踏歌声 一作：唱歌声)
东边日出西边雨，道是无晴却有晴。(却有晴 一作：还有晴)
```

## 回乡偶书二首
### 唐代：贺知章
```
少小离家老大回，乡音无改鬓毛衰。(无改 一作：未改/难改)
儿童相见不相识，笑问客从何处来。

离别家乡岁月多，近来人事半消磨。
惟有门前镜湖水，春风不改旧时波。
```

## 咏柳 / 柳枝词
### 唐代：贺知章
```
碧玉妆成一树高，万条垂下绿丝绦。
不知细叶谁裁出，二月春风似剪刀。
```

## 逢雪宿芙蓉山主人
### 唐代：刘长卿
```
日暮苍山远，天寒白屋贫。
柴门闻犬吠，风雪夜归人。
```

## 题破山寺后禅院
### 唐代：常建
```
清晨入古寺，初日照高林。
竹径通幽处，禅房花木深。
山光悦鸟性，潭影空人心。
万籁此都寂，但余钟磬音。(版本一)

清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此俱寂，惟余钟磬音。(版本二)

清晨入古寺，初日照高林。
竹径通幽处，禅房花木深。
山光悦鸟性，潭影空人心。
万籁此俱寂，但余钟磬音。(版本三)

清晨入古寺，初日照高林。
曲径通幽处，禅房花木深。
山光悦鸟性，潭影空人心。
万籁此俱寂，但余钟磬音。(版本四)
```

## 灵隐寺
### 唐代：宋之问
```
鹫岭郁岧峣，龙宫锁寂寥。
楼观沧海日，门对浙江潮。
桂子月中落，天香云外飘。
扪萝登塔远，刳木取泉遥。
霜薄花更发，冰轻叶未凋。
夙龄尚遐异，搜对涤烦嚣。
待入天台路，看余度石桥。
```

## 渡汉江
### 唐代：宋之问
```
岭外音书断，经冬复历春。
近乡情更怯，不敢问来人。
```

## 山中留客
### 唐代：张旭
```
山光物态弄春晖，莫为轻阴便拟归。
纵使晴明无雨色，入云深处亦沾衣。
```

## 桃花溪
### 唐代：张旭
```
隐隐飞桥隔野烟，石矶西畔问渔船。 
桃花尽日随流水，洞在清溪何处边。
```

## 陇西行四首
### 唐代：陈陶
```
汉主东封报太平，无人金阙议边兵。
纵饶夺得林胡塞，碛地桑麻种不生。

誓扫匈奴不顾身，五千貂锦丧胡尘。
可怜无定河边骨，犹是春闺梦里人。

陇戍三看塞草青，楼烦新替护羌兵。
同来死者伤离别，一夜孤魂哭旧营。

黠虏生擒未有涯，黑山营阵识龙蛇。
自从贵主和亲后，一半胡风似汉家。
```

## 春晓
### 唐代：孟浩然
```
春眠不觉晓，处处闻啼鸟。
夜来风雨声，花落知多少。
```

## 宿建德江
### 唐代：孟浩然
```
移舟泊烟渚，日暮客愁新。
野旷天低树，江清月近人
```

## 过故人庄
### 唐代：孟浩然
```
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。
```

## 菊花
### 唐代：元稹
```
秋丛绕舍似陶家，遍绕篱边日渐斜。 
不是花中偏爱菊，此花开尽更无花。
```

## 离思五首
### 唐代：元稹
```
自爱残妆晓镜中，环钗漫篸绿丝丛。
须臾日射胭脂颊，一朵红苏旋欲融。

山泉散漫绕阶流，万树桃花映小楼。
闲读道书慵未起，水晶帘下看梳头。

红罗著压逐时新，吉了花纱嫩麴尘。
第一莫嫌材地弱，些些纰缦最宜人。

曾经沧海难为水，除却巫山不是云。
取次花丛懒回顾，半缘修道半缘君。

寻常百种花齐发，偏摘梨花与白人。
今日江头两三树，可怜和叶度残春。
```

## 遣悲怀三首
### 唐代：元稹
```
谢公最小偏怜女，自嫁黔娄百事乖。
顾我无衣搜荩箧，泥他沽酒拔金钗。(荩箧 一作：画箧)
野蔬充膳甘长藿，落叶添薪仰古槐。
今日俸钱过十万，与君营奠复营斋。

昔日戏言身后意，今朝都到眼前来。(身后意 一作：身后事)
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。

闲坐悲君亦自悲，百年都是几多时。
邓攸无子寻知命，潘岳悼亡犹费词。
同穴窅冥何所望，他生缘会更难期。
惟将终夜常开眼，报答平生未展眉。
```

## 登幽州台歌
### 唐代：陈子昂
```
前不见古人，后不见来者。
念天地之悠悠，独怆然而涕下。
```

## 与史郎中钦听黄鹤楼上吹笛 / 题北榭碑
### 唐代：李白
```
一为迁客去长沙，西望长安不见家。 
黄鹤楼中吹玉笛，江城五月落梅花。
```

## 春夜洛城闻笛 / 春夜洛阳城闻笛
### 唐代：李白
```
谁家玉笛暗飞声，散入春风满洛城。 
此夜曲中闻折柳，何人不起故园情。
```

## 峨眉山月歌
### 唐代：李白
```
峨眉山月半轮秋，影入平羌江水流。 
夜发清溪向三峡，思君不见下渝州。
```

## 上李邕
### 唐代：李白
```
大鹏一日同风起，扶摇直上九万里。
假令风歇时下来，犹能簸却沧溟水。
世人见我恒殊调，闻余大言皆冷笑。
宣父犹能畏后生，丈夫未可轻年少。
```

## 塞下曲六首
### 唐代：李白
```
五月天山雪，无花只有寒。
笛中闻折柳，春色未曾看。
晓战随金鼓，宵眠抱玉鞍。
愿将腰下剑，直为斩楼兰。

天兵下北荒，胡马欲南饮。
横戈从百战，直为衔恩甚。
握雪海上餐，拂沙陇头寝。
何当破月氏，然后方高枕。

骏马似风飙，鸣鞭出渭桥。
弯弓辞汉月，插羽破天骄。
阵解星芒尽，营空海雾消。
功成画麟阁，独有霍嫖姚。

白马黄金塞，云砂绕梦思。
那堪愁苦节，远忆边城儿。
萤飞秋窗满，月度霜闺迟。
摧残梧桐叶，萧飒沙棠枝。
无时独不见，流泪空自知。

塞虏乘秋下，天兵出汉家。
将军分虎竹，战士卧龙沙。
边月随弓影，胡霜拂剑花。
玉关殊未入，少妇莫长嗟。

烽火动沙漠，连照甘泉云。
汉皇按剑起，还召李将军。
兵气天上合，鼓声陇底闻。
横行负勇气，一战净妖氛。
```

## 早发白帝城 / 白帝下江陵
### 唐代：李白
```
朝辞白帝彩云间，千里江陵一日还。
两岸猿声啼不住，轻舟已过万重山。
```

## 行路难
### 唐代：李白
```
金樽清酒斗十千，玉盘珍羞直万钱。(羞 通：馐；直 通：值)
停杯投箸不能食，拔剑四顾心茫然。
欲渡黄河冰塞川，将登太行雪满山。(雪满山 一作：雪暗天)
闲来垂钓碧溪上，忽复乘舟梦日边。(碧 一作：坐)
行路难！行路难！多歧路，今安在？
长风破浪会有时，直挂云帆济沧海。

大道如青天，我独不得出。 
羞逐长安社中儿，赤鸡白雉赌梨栗。
弹剑作歌奏苦声，曳裾王门不称情。
淮阴市井笑韩信，汉朝公卿忌贾生。
君不见昔时燕家重郭隗，拥篲折节无嫌猜。
剧辛乐毅感恩分，输肝剖胆效英才。
昭王白骨萦蔓草，谁人更扫黄金台？
行路难，归去来！

有耳莫洗颍川水，有口莫食首阳蕨。
含光混世贵无名，何用孤高比云月？
吾观自古贤达人，功成不退皆殒身。
子胥既弃吴江上，屈原终投湘水滨。
陆机雄才岂自保？李斯税驾苦不早。
华亭鹤唳讵可闻？上蔡苍鹰何足道？
君不见吴中张翰称达生，秋风忽忆江东行。
且乐生前一杯酒，何须身后千载名？
```

## 宣州谢脁楼饯别校书叔云
### 唐代：李白
```
弃我去者，昨日之日不可留；
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天览明月。(览 通：揽；明月 一作：日月)
抽刀断水水更流，举杯销愁愁更愁。(销愁 一作 消愁)
人生在世不称意，明朝散发弄扁舟。
```

## 独坐敬亭山
### 唐代：李白
```
众鸟高飞尽，孤云独去闲。
相看两不厌，惟有敬亭山。
```

## 长干行·其一
### 唐代：李白
```
妾发初覆额，折花门前剧。
郎骑竹马来，绕床弄青梅。
同居长干里，两小无嫌猜，
十四为君妇，羞颜未尝开。
低头向暗壁，千唤不一回。
十五始展眉，愿同尘与灰。
常存抱柱信，岂上望夫台。
十六君远行，瞿塘滟滪堆。
五月不可触，猿声天上哀。(猿声 一作：鸣)
门前迟行迹，一一生绿苔。
苔深不能扫，落叶秋风早。
八月蝴蝶来，双飞西园草。
感此伤妾心，坐愁红颜老。
早晚下三巴，预将书报家。
相迎不道远，直至长风沙。
```

## 子夜吴歌·秋歌
### 唐代：李白
```
长安一片月，万户捣衣声。
秋风吹不尽，总是玉关情。
何日平胡虏，良人罢远征。
```

## 从军行·其二
### 唐代：李白
```
百战沙场碎铁衣，城南已合数重围。 
突营射杀呼延将，独领残兵千骑归。
```

## 南陵别儿童入京
### 唐代：李白
```
白酒新熟山中归，黄鸡啄黍秋正肥。
呼童烹鸡酌白酒，儿女嬉笑牵人衣。
高歌取醉欲自慰，起舞落日争光辉。
游说万乘苦不早，著鞭跨马涉远道。
会稽愚妇轻买臣，余亦辞家西入秦。
仰天大笑出门去，我辈岂是蓬蒿人。
```

## 登金陵凤凰台
### 唐代：李白
```
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。(二水 一作：一水)
总为浮云能蔽日，长安不见使人愁。
```

## 古风·秦王扫六合
### 唐代：李白
```
秦王扫六合，虎视何雄哉！
挥剑决浮云，诸侯尽西来。
明断自天启，大略驾群才。
收兵铸金人，函谷正东开。
铭功会稽岭，骋望琅琊台。
刑徒七十万，起土骊山隈。
尚采不死药，茫然使心哀。
连弩射海鱼，长鲸正崔嵬。
额鼻象五岳，扬波喷云雷。
鬐鬣蔽青天，何由睹蓬莱？
徐巿载秦女，楼船几时回？
但见三泉下，金棺葬寒灰。
```

## 侠客行
### 唐代：李白
```
赵客缦胡缨，吴钩霜雪明。
银鞍照白马，飒沓如流星。
十步杀一人，千里不留行。
事了拂衣去，深藏身与名。
闲过信陵饮，脱剑膝前横。
将炙啖朱亥，持觞劝侯嬴。
三杯吐然诺，五岳倒为轻。
眼花耳热后，意气素霓生。
救赵挥金槌，邯郸先震惊。
千秋二壮士，烜赫大梁城。
纵死侠骨香，不惭世上英。
谁能书阁下，白首太玄经。
```

## 黄鹤楼送孟浩然之广陵
### 唐代：李白
```
故人西辞黄鹤楼，烟花三月下扬州。
孤帆远影碧空尽，唯见长江天际流。
```

## 把酒问月·故人贾淳令予问之
### 唐代：李白
```
青天有月来几时？我今停杯一问之。
人攀明月不可得，月行却与人相随。
皎如飞镜临丹阙，绿烟灭尽清辉发。
但见宵从海上来，宁知晓向云间没。
白兔捣药秋复春，嫦娥孤栖与谁邻？
今人不见古时月，今月曾经照古人。
古人今人若流水，共看明月皆如此。
唯愿当歌对酒时，月光长照金樽里。
```

## 子夜吴歌·夏歌
### 唐代：李白
```
镜湖三百里，菡萏发荷花。
五月西施采，人看隘若耶。
回舟不待月，归去越王家。
```

## 宣城见杜鹃花 / 子规
### 唐代：李白
```
蜀国曾闻子规鸟，宣城还见杜鹃花。 
一叫一回肠一断，三春三月忆三巴。
```

## 渌水曲
## 唐代：李白
```
渌水明秋月，南湖采白蘋。
荷花娇欲语，愁杀荡舟人。
```

## 山中与幽人对酌
### 唐代：李白
```
两人对酌山花开，一杯一杯复一杯。
我醉欲眠卿且去，明朝有意抱琴来。
```

## 清平调·名花倾国两相欢
### 唐代：李白
```
名花倾国两相欢，常得君王带笑看。
解释春风无限恨，沉香亭北倚栏杆。
```

## 清平调两首
### 唐代：李白
```
云想衣裳花想容，春风拂槛露华浓。 
若非群玉山头见，会向瑶台月下逢。

一枝红艳露凝香，云雨巫山枉断肠。
借问汉宫谁得似，可怜飞燕倚新妆。
```

## 下终南山过斛斯山人宿置酒
### 唐代：李白
```
暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。
```

## 望庐山瀑布
### 唐代：李白
```
日照香炉生紫烟，遥看瀑布挂前川。
飞流直下三千尺，疑是银河落九天。
```

## 赠汪伦
### 唐代：李白
```
李白乘舟将欲行，忽闻岸上踏歌声。
桃花潭水深千尺，不及汪伦送我情。
```

## 送友人
### 唐代：李白
```
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。
```

## 闻王昌龄左迁龙标遥有此寄
### 唐代：李白
```
杨花落尽子规啼，闻道龙标过五溪。
我寄愁心与明月，随风直到夜郎西。
```

## 客中行 / 客中作
### 唐代：李白
```
兰陵美酒郁金香，玉碗盛来琥珀光。 
但使主人能醉客，不知何处是他乡。
```

## 山中问答 / 山中答俗人问
### 唐代：李白
```
问余何意栖碧山，笑而不答心自闲。
桃花流水窅然去，别有天地非人间。
```

## 怨情
### 唐代：李白
```
美人卷珠帘，深坐颦蛾眉。(颦 一作：蹙)
但见泪痕湿，不知心恨谁。
```

## 秋登宣城谢脁北楼
### 唐代：李白
```
江城如画里，山晚望晴空。(山晚 一作：晓)
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。
```

## 玉阶怨
### 唐代：李白
```
玉阶生白露，夜久侵罗袜。
却下水晶帘，玲珑望秋月。(水晶 一作 水精)
```

## 赠孟浩然
### 唐代：李白
```
吾爱孟夫子，风流天下闻。
红颜弃轩冕，白首卧松云。 
醉月频中圣，迷花不事君。
高山安可仰，徒此揖清芬。
```

## 金陵酒肆留别
### 唐代：李白
```
风吹柳花满店香，吴姬压酒唤客尝。(劝客 一作：唤客)
金陵子弟来相送，欲行不行各尽觞。
请君试问东流水，别意与之谁短长。
```

## 关山月
### 唐代：李白
```
明月出天山，苍茫云海间。
长风几万里，吹度玉门关。
汉下白登道，胡窥青海湾。
由来征战地，不见有人还。
戍客望边邑，思归多苦颜。(望边邑 一作：望边色)
高楼当此夜，叹息未应闲。
```

## 月下独酌四首
### 唐代：李白
```
花间一壶酒，独酌无相亲。
举杯邀明月，对影成三人。
月既不解饮，影徒随我身。
暂伴月将影，行乐须及春。
我歌月徘徊，我舞影零乱。
醒时同交欢，醉后各分散。(同交欢 一作：相交欢)
永结无情游，相期邈云汉。

天若不爱酒，酒星不在天。
地若不爱酒，地应无酒泉。
天地既爱酒，爱酒不愧天。
已闻清比圣，复道浊如贤。
贤圣既已饮，何必求神仙。
三杯通大道，一斗合自然。
但得酒中趣，勿为醒者传。

三月咸阳城，千花昼如锦。
谁能春独愁，对此径须饮。
穷通与修短，造化夙所禀。
一樽齐死生，万事固难审。
醉後失天地，兀然就孤枕。
不知有吾身，此乐最为甚。

穷愁千万端，美酒三百杯。
愁多酒虽少，酒倾愁不来。
所以知酒圣，酒酣心自开。
辞粟卧首阳，屡空饥颜回。
当代不乐饮，虚名安用哉。
蟹螯即金液，糟丘是蓬莱。
且须饮美酒，乘月醉高台。
```

## 古朗月行
### 唐代：李白
```
小时不识月，呼作白玉盘。
又疑瑶台镜，飞在青云端。(青云 一作：白云)
仙人垂两足，桂树何团团。
白兔捣药成，问言与谁餐？
蟾蜍蚀圆影，大明夜已残。
羿昔落九乌，天人清且安。
阴精此沦惑，去去不足观。
忧来其如何？凄怆摧心肝。
```

## 夜宿山寺
### 唐代：李白
```
危楼高百尺，手可摘星辰。
不敢高声语，恐惊天上人。
```

## 九月十日即事
### 唐代：李白
```
昨日登高罢，今朝更举觞。
菊花何太苦，遭此两重阳？
```

## 长相思·其一
### 唐代：李白
```
长相思，在长安。
络纬秋啼金井阑，微霜凄凄簟色寒。
孤灯不明思欲绝，卷帷望月空长叹。
美人如花隔云端！
上有青冥之长天，下有渌水之波澜。
天长路远魂飞苦，梦魂不到关山难。
长相思，摧心肝！
```

## 静夜思
### 唐代：李白
```
床前明月光，疑是地上霜。
举头望明月，低头思故乡。
```

## 越中览古
### 唐代：李白
```
越王勾践破吴归，义士还乡尽锦衣。 
宫女如花满春殿，只今惟有鹧鸪飞。
```

## 苏台览古
### 唐代：李白
```
旧苑荒台杨柳新，菱歌清唱不胜春。 
只今惟有西江月，曾照吴王宫里人。
```

## 望天门山
### 唐代：李白
```
天门中断楚江开，碧水东流至此回。
两岸青山相对出，孤帆一片日边来。
```

## 渡荆门送别
### 唐代：李白
```
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。
```

## 北风行
### 唐代：李白
```
烛龙栖寒门，光曜犹旦开。
日月照之何不及此？惟有北风号怒天上来。
燕山雪花大如席，片片吹落轩辕台。
幽州思妇十二月，停歌罢笑双蛾摧。
倚门望行人，念君长城苦寒良可哀。
别时提剑救边去，遗此虎文金鞞靫。
中有一双白羽箭，蜘蛛结网生尘埃。
箭空在，人今战死不复回。
不忍见此物，焚之已成灰。
黄河捧土尚可塞，北风雨雪恨难裁。
```

## 庐山谣寄卢侍御虚舟
### 唐代：李白
```
我本楚狂人，凤歌笑孔丘。
手持绿玉杖，朝别黄鹤楼。
五岳寻仙不辞远，一生好入名山游。
庐山秀出南斗傍，屏风九叠云锦张。
影落明湖青黛光，金阙前开二峰长，银河倒挂三石梁。
香炉瀑布遥相望，回崖沓嶂凌苍苍。
翠影红霞映朝日，鸟飞不到吴天长。
登高壮观天地间，大江茫茫去不还。
黄云万里动风色，白波九道流雪山。
好为庐山谣，兴因庐山发。
闲窥石镜清我心，谢公行处苍苔没。
早服还丹无世情，琴心三叠道初成。
遥见仙人彩云里，手把芙蓉朝玉京。
先期汗漫九垓上，愿接卢敖游太清。
```

## 春夜宴桃李园序 / 春夜宴从弟桃花园序
### 唐代：李白
```
夫天地者，万物之逆旅也；
光阴者，百代之过客也。
而浮生若梦，为欢几何？
古人秉烛夜游，良有以也。
况阳春召我以烟景，大块假我以文章。
会桃花之芳园，序天伦之乐事。
群季俊秀，皆为惠连；吾人咏歌，独惭康乐。
幽赏未已，高谈转清。开琼筵以坐花，飞羽觞而醉月。
不有佳咏，何伸雅怀？如诗不成，罚依金谷酒数。
```

## 蜀道难
### 唐代：李白
```
噫吁嚱，危乎高哉！蜀道之难，难于上青天！
蚕丛及鱼凫，开国何茫然！
尔来四万八千岁，不与秦塞通人烟。
西当太白有鸟道，可以横绝峨眉巅。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。(攀援 一作：攀缘)
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还？畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难,难于上青天，使人听此凋朱颜！
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉！(也如此 一作：也若此)
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇；磨牙吮血，杀人如麻。
锦城虽云乐，不如早还家。
蜀道之难,难于上青天，侧身西望长咨嗟！
```

## 将进酒
### 唐代：李白
```
君不见，黄河之水天上来，奔流到海不复回。
君不见，高堂明镜悲白发，朝如青丝暮成雪。
人生得意须尽欢，莫使金樽空对月。
天生我材必有用，千金散尽还复来。
烹羊宰牛且为乐，会须一饮三百杯。
岑夫子，丹丘生，将进酒，杯莫停。
与君歌一曲，请君为我倾耳听。(倾耳听 一作：侧耳听)
钟鼓馔玉不足贵，但愿长醉不复醒。(不足贵 一作：何足贵；不复醒 一作：不愿醒/不用醒)
古来圣贤皆寂寞，惟有饮者留其名。(古来 一作：自古；惟 通：唯)
陈王昔时宴平乐，斗酒十千恣欢谑。
主人何为言少钱，径须沽取对君酌。
五花马，千金裘，呼儿将出换美酒，与尔同销万古愁。
```

## 梦游天姥吟留别 / 梦游天姥山别东鲁诸公
### 唐代：李白
```
海客谈瀛洲，烟涛微茫信难求；
越人语天姥，云霞明灭或可睹。
天姥连天向天横，势拔五岳掩赤城。
天台四万八千丈，对此欲倒东南倾。(四万 一作：一万)
我欲因之梦吴越，一夜飞度镜湖月。(度 通：渡)
湖月照我影，送我至剡溪。
谢公宿处今尚在，渌水荡漾清猿啼。
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，栗深林兮惊层巅。
云青青兮欲雨，水澹澹兮生烟。
列缺霹雳，丘峦崩摧。
洞天石扉，訇然中开。
青冥浩荡不见底，日月照耀金银台。 
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，恍惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去兮何时还？且放白鹿青崖间，须行即骑访名山。
安能摧眉折腰事权贵，使我不得开心颜!
```

## 黄鹤楼 / 登黄鹤楼
### 唐代：崔颢
```
昔人已乘黄鹤去，此地空余黄鹤楼。
黄鹤一去不复返，白云千载空悠悠。
晴川历历汉阳树，芳草萋萋鹦鹉洲。
日暮乡关何处是？烟波江上使人愁。
```

## 赠去婢
###唐代：崔郊
```
公子王孙逐后尘，绿珠垂泪滴罗巾。
侯门一入深似海，从此萧郎是路人。
```

## 寄人
### 唐代：张泌
```
别梦依依到谢家，小廊回合曲阑斜。
多情只有春庭月，犹为离人照落花。
```

## 咸阳城东楼 / 咸阳城西楼晚眺
### 唐代：许浑
```
一上高城万里愁，蒹葭杨柳似汀洲。
溪云初起日沉阁，山雨欲来风满楼。
鸟下绿芜秦苑夕，蝉鸣黄叶汉宫秋。
行人莫问当年事，故国东来渭水流。
```

## 节妇吟·寄东平李司空师道
### 唐代：张籍
```
君知妾有夫，赠妾双明珠。
感君缠绵意，系在红罗襦。
妾家高楼连苑起，良人执戟明光里。
知君用心如日月，事夫誓拟同生死。
还君明珠双泪垂，恨不相逢未嫁时。
```

## 秋雨夜眠
### 唐代：白居易
```
凉冷三秋夜，安闲一老翁。
卧迟灯灭后，睡美雨声中。
灰宿温瓶火，香添暖被笼。
晓晴寒未起，霜叶满阶红。
```

## 夜雨
### 唐代：白居易
```
我有所念人，隔在远远乡。
我有所感事，结在深深肠。
乡远去不得，无日不瞻望。
肠深解不得，无夕不思量。
况此残灯夜，独宿在空堂。
秋天殊未晓，风雨正苍苍。
不学头陀法，前心安可忘。
```

## 草 / 赋得古原草送别
### 唐代：白居易
```
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。
```

## 钱塘湖春行
### 唐代：白居易
```
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。
```

## 梦微之
### 唐代：白居易
```
夜来携手梦同游，晨起盈巾泪莫收。
漳浦老身三度病，咸阳宿草八回秋。
君埋泉下泥销骨，我寄人间雪满头。
阿卫韩郎相次去，夜台茫昧得知不？
```

## 山泉煎茶有怀
### 唐代：白居易
```
坐酌泠泠水，看煎瑟瑟尘。
无由持一碗，寄与爱茶人。
```

## 问刘十九
### 唐代：白居易
```
绿蚁新醅酒，红泥小火炉。
晚来天欲雪，能饮一杯无？
```

## 长恨歌
### 唐代：白居易
```
汉皇重色思倾国，御宇多年求不得。
杨家有女初长成，养在深闺人未识。
天生丽质难自弃，一朝选在君王侧。
回眸一笑百媚生，六宫粉黛无颜色。
春寒赐浴华清池，温泉水滑洗凝脂。
侍儿扶起娇无力，始是新承恩泽时。
云鬓花颜金步摇，芙蓉帐暖度春宵。
春宵苦短日高起，从此君王不早朝。

承欢侍宴无闲暇，春从春游夜专夜。
后宫佳丽三千人，三千宠爱在一身。
金屋妆成娇侍夜，玉楼宴罢醉和春。
姊妹弟兄皆列土，可怜光彩生门户。
遂令天下父母心，不重生男重生女。
骊宫高处入青云，仙乐风飘处处闻。
缓歌慢舞凝丝竹，尽日君王看不足。
渔阳鼙鼓动地来，惊破霓裳羽衣曲。

九重城阙烟尘生，千乘万骑西南行。
翠华摇摇行复止，西出都门百余里。
六军不发无奈何，宛转蛾眉马前死。
花钿委地无人收，翠翘金雀玉搔头。
君王掩面救不得，回看血泪相和流。
黄埃散漫风萧索，云栈萦纡登剑阁。
峨嵋山下少人行，旌旗无光日色薄。
蜀江水碧蜀山青，圣主朝朝暮暮情。

行宫见月伤心色，夜雨闻铃肠断声。
天旋地转回龙驭，到此踌躇不能去。
马嵬坡下泥土中，不见玉颜空死处。
君臣相顾尽沾衣，东望都门信马归。
归来池苑皆依旧，太液芙蓉未央柳。
芙蓉如面柳如眉，对此如何不泪垂。
春风桃李花开日，秋雨梧桐叶落时。
西宫南内多秋草，落叶满阶红不扫。(花开日 一作：花开夜；南内 一作：南苑)

梨园弟子白发新，椒房阿监青娥老。
夕殿萤飞思悄然，孤灯挑尽未成眠。
迟迟钟鼓初长夜，耿耿星河欲曙天。
鸳鸯瓦冷霜华重，翡翠衾寒谁与共。
悠悠生死别经年，魂魄不曾来入梦。
临邛道士鸿都客，能以精诚致魂魄。
为感君王辗转思，遂教方士殷勤觅。
排空驭气奔如电，升天入地求之遍。

上穷碧落下黄泉，两处茫茫皆不见。
忽闻海上有仙山，山在虚无缥渺间。
楼阁玲珑五云起，其中绰约多仙子。
中有一人字太真，雪肤花貌参差是。
金阙西厢叩玉扃，转教小玉报双成。
闻道汉家天子使，九华帐里梦魂惊。
揽衣推枕起徘徊，珠箔银屏迤逦开。
云鬓半偏新睡觉，花冠不整下堂来。

风吹仙袂飘飘举，犹似霓裳羽衣舞。
玉容寂寞泪阑干，梨花一枝春带雨。(阑 通：栏；飘飘 一作：飘飖)
含情凝睇谢君王，一别音容两渺茫。
昭阳殿里恩爱绝，蓬莱宫中日月长。
回头下望人寰处，不见长安见尘雾。
惟将旧物表深情，钿合金钗寄将去。
钗留一股合一扇，钗擘黄金合分钿。
但教心似金钿坚，天上人间会相见。

临别殷勤重寄词，词中有誓两心知。
七月七日长生殿，夜半无人私语时。
在天愿作比翼鸟，在地愿为连理枝。
天长地久有时尽，此恨绵绵无绝期。
```

## 琵琶行 / 琵琶引
### 唐代：白居易
> 元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。

```
浔阳江头夜送客，枫叶荻花秋瑟瑟。
主人下马客在船，举酒欲饮无管弦。
醉不成欢惨将别，别时茫茫江浸月。
忽闻水上琵琶声，主人忘归客不发。
寻声暗问弹者谁？琵琶声停欲语迟。
移船相近邀相见，添酒回灯重开宴。
千呼万唤始出来，犹抱琵琶半遮面。
转轴拨弦三两声，未成曲调先有情。
弦弦掩抑声声思，似诉平生不得志。（不得志 一作：不得意）
低眉信手续续弹，说尽心中无限事。
轻拢慢捻抹复挑，初为《霓裳》后《六幺》（六幺 一作：绿腰）。
大弦嘈嘈如急雨，小弦切切如私语。
嘈嘈切切错杂弹，大珠小珠落玉盘。
间关莺语花底滑，幽咽泉流冰下难。
冰泉冷涩弦凝绝，凝绝不通声暂歇。(暂歇 一作：渐歇)
别有幽愁暗恨生，此时无声胜有声。
银瓶乍破水浆迸，铁骑突出刀枪鸣。
曲终收拨当心画，四弦一声如裂帛。
东船西舫悄无言，唯见江心秋月白。
沉吟放拨插弦中，整顿衣裳起敛容。
自言本是京城女，家在虾蟆陵下住。
十三学得琵琶成，名属教坊第一部。
曲罢曾教善才服，妆成每被秋娘妒。
五陵年少争缠头，一曲红绡不知数。
钿头银篦击节碎，血色罗裙翻酒污。(银篦 一作：云篦)
今年欢笑复明年，秋月春风等闲度。
弟走从军阿姨死，暮去朝来颜色故。
门前冷落鞍马稀，老大嫁作商人妇。
商人重利轻别离，前月浮梁买茶去。
去来江口守空船，绕船月明江水寒。
夜深忽梦少年事，梦啼妆泪红阑干。
我闻琵琶已叹息，又闻此语重唧唧。
同是天涯沦落人，相逢何必曾相识！
我从去年辞帝京，谪居卧病浔阳城。
浔阳地僻无音乐，终岁不闻丝竹声。
住近湓江地低湿，黄芦苦竹绕宅生。
其间旦暮闻何物？杜鹃啼血猿哀鸣。
春江花朝秋月夜，往往取酒还独倾。
岂无山歌与村笛？呕哑嘲哳难为听。
今夜闻君琵琶语，如听仙乐耳暂明。
莫辞更坐弹一曲，为君翻作《琵琶行》。
感我此言良久立，却坐促弦弦转急。
凄凄不似向前声，满座重闻皆掩泣。
座中泣下谁最多？江州司马青衫湿。
```

## 雨晴
### 唐代：王驾
```
雨前初见花间蕊，雨后兼无叶里花。
蛱蝶飞来过墙去，却疑春色在邻家。(版本一)

雨前初见花间蕊，雨后全无叶底花。
蜂蝶纷纷过墙去，却疑春色在邻家。(版本二)
```

## 赠卫八处士
### 唐代：杜甫
```
人生不相见，动如参与商。
今夕复何夕，共此灯烛光。
少壮能几时，鬓发各已苍。
访旧半为鬼，惊呼热中肠。
焉知二十载，重上君子堂。
昔别君未婚，儿女忽成行。
怡然敬父执，问我来何方。
问答未及已，儿女罗酒浆。
夜雨剪春韭，新炊间黄粱。
主称会面难，一举累十觞。
十觞亦不醉，感子故意长。
明日隔山岳，世事两茫茫。
```

## 江南逢李龟年
### 唐代：杜甫
```
岐王宅里寻常见，崔九堂前几度闻。 
正是江南好风景，落花时节又逢君。
```

## 月夜
### 唐代：杜甫
```
今夜鄜州月，闺中只独看。遥怜小儿女，未解忆长安。
香雾云鬟湿，清辉玉臂寒。何时倚虚幌，双照泪痕干。
```

## 春望
### 唐代：杜甫
```
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。
```

## 茅屋为秋风所破歌
### 唐代：杜甫
```
八月秋高风怒号，卷我屋上三重茅。
茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼，公然抱茅入竹去。
唇焦口燥呼不得，归来倚杖自叹息。
俄顷风定云墨色，秋天漠漠向昏黑。
布衾多年冷似铁，娇儿恶卧踏里裂。
床头屋漏无干处，雨脚如麻未断绝。
自经丧乱少睡眠，长夜沾湿何由彻?
安得广厦千万间，大庇天下寒士俱欢颜，风雨不动安如山。
呜呼！何时眼前突兀见此屋，吾庐独破受冻死亦足！(死亦足 一作：死意足）
```

## 客至
### 代：杜甫
```
舍南舍北皆春水，但见群鸥日日来。
花径不曾缘客扫，蓬门今始为君开。
盘飧市远无兼味，樽酒家贫只旧醅。
肯与邻翁相对饮，隔篱呼取尽馀杯。(馀 通：余)
```

## 登楼
### 唐代：杜甫
```
花近高楼伤客心，万方多难此登临。
锦江春色来天地，玉垒浮云变古今。
北极朝廷终不改，西山寇盗莫相侵。
可怜后主还祠庙，日暮聊为《梁甫吟》。(梁甫 一作：梁父)
```

## 春夜喜雨
### 唐代：杜甫
```
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。
```

## 望岳
### 唐代：杜甫
```
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。( 曾 通：层)
会当凌绝顶，一览众山小。
```

## 绝句
### 唐代：杜甫
```
两个黄鹂鸣翠柳，一行白鹭上青天。
窗含西岭千秋雪，门泊东吴万里船。
```

## 闻官军收河南河北
### 唐代：杜甫
```
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。
```

## 石壕吏
### 唐代：杜甫
```
暮投石壕村，有吏夜捉人。老翁逾墙走，老妇出门看。
吏呼一何怒，妇啼一何苦。听妇前致词，三男邺城戍。
一男附书至，二男新战死。存者且偷生，死者长已矣。
室中更无人，惟有乳下孙。有孙母未去，出入无完裙。
老妪力虽衰，请从吏夜归。急应河阳役，犹得备晨炊。
夜久语声绝，如闻泣幽咽。天明登前途，独与老翁别。
```

## 登高
### 唐代：杜甫
```
风急天高猿啸哀，渚清沙白鸟飞回。
无边落木萧萧下，不尽长江滚滚来。
万里悲秋常作客，百年多病独登台。
艰难苦恨繁霜鬓，潦倒新停浊酒杯。
```

## 蜀相
### 唐代：杜甫
```
丞相祠堂何处寻，锦官城外柏森森。
映阶碧草自春色，隔叶黄鹂空好音。
三顾频烦天下计，两朝开济老臣心。(频烦 一作：频繁)
出师未捷身先死，长使英雄泪满襟。
```

## 八阵图
### 唐代：杜甫
```
功盖三分国，名成八阵图。（名成 一作：名高）
江流石不转，遗恨失吞吴。
```

## 登岳阳楼
### 唐代：杜甫
```
昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。
```

## 赠花卿
### 唐代：杜甫
```
锦城丝管日纷纷，半入江风半入云。 
此曲只应天上有，人间能得几回闻。
```

## 旅夜书怀
### 唐代：杜甫
```
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。
```

## 兵车行
### 唐代：杜甫
```
车辚辚，马萧萧，行人弓箭各在腰。
耶娘妻子走相送，尘埃不见咸阳桥。(耶娘 一作：“爷”)
牵衣顿足拦道哭，哭声直上干云霄。
道旁过者问行人，行人但云点行频。
或从十五北防河，便至四十西营田。
去时里正与裹头，归来头白还戍边。
边庭流血成海水，武皇开边意未已。
君不闻汉家山东二百州，千村万落生荆杞。
纵有健妇把锄犁，禾生陇亩无东西。
况复秦兵耐苦战，被驱不异犬与鸡。
长者虽有问，役夫敢申恨？
且如今年冬，未休关西卒。
县官急索租，租税从何出？
信知生男恶，反是生女好。
生女犹得嫁比邻，生男埋没随百草。
君不见，青海头，古来白骨无人收。
新鬼烦冤旧鬼哭，天阴雨湿声啾啾！
```

## 渡汉江
### 唐代：宋之问
```
岭外音书断，经冬复历春。
近乡情更怯，不敢问来人。
```

## 题龙阳县青草湖
### 元代：唐珙
```
西风吹老洞庭波，一夜湘君白发多。
醉后不知天在水，满船清梦压星河。
```

## 早春呈水部张十八员外二首
### 唐代：韩愈
```
天街小雨润如酥，草色遥看近却无。
最是一年春好处，绝胜烟柳满皇都。

莫道官忙身老大，即无年少逐春心。
凭君先到江头看，柳色如今深未深。
```

## 春雪
### 唐代：韩愈
```
新年都未有芳华，二月初惊见草芽。 
白雪却嫌春色晚，故穿庭树作飞花。
```

## 左迁至蓝关示侄孙湘
### 唐代：韩愈
```
一封朝奏九重天，夕贬潮州路八千。
欲为圣明除弊事，肯将衰朽惜残年！
云横秦岭家何在？雪拥蓝关马不前。
知汝远来应有意，好收吾骨瘴江边。（版本一）

一封朝奏九重天，夕贬潮阳路八千。
本为圣朝除弊政，敢将衰朽惜残年。
云横秦岭家何在？雪拥蓝关马不前。
知汝远来应有意，好收吾骨瘴江边。（版本二）
```

## 天上谣
### 唐代：李贺
```
天河夜转漂回星，银浦流云学水声。
玉宫桂树花未落，仙妾采香垂佩缨。
秦妃卷帘北窗晓，窗前植桐青凤小。
王子吹笙鹅管长，呼龙耕烟种瑶草。
粉霞红绶藕丝裙，青洲步拾兰苕春。
东指羲和能走马，海尘新生石山下。
```

## 雁门太守行
### 唐代：李贺
```
黑云压城城欲摧，甲光向日金鳞开。(向日 一作：向月)
角声满天秋色里，塞上燕脂凝夜紫。(塞上 一作：塞土)
半卷红旗临易水，霜重鼓寒声不起。
报君黄金台上意，提携玉龙为君死！
```

## 梦天
### 唐代：李贺
```
老兔寒蟾泣天色，云楼半开壁斜白。
玉轮轧露湿团光，鸾珮相逢桂香陌。
黄尘清水三山下，更变千年如走马。
遥望齐州九点烟，一泓海水杯中泻。
```

## 南园十三首
### 唐代：李贺
```
男儿何不带吴钩，收取关山五十州。
请君暂上凌烟阁，若个书生万户侯？
```

## 李凭箜篌引
### 唐代：李贺
```
吴丝蜀桐张高秋，空山凝云颓不流。
江娥啼竹素女愁，李凭中国弹箜篌。
昆山玉碎凤凰叫，芙蓉泣露香兰笑。
十二门前融冷光，二十三丝动紫皇。
女娲炼石补天处，石破天惊逗秋雨。
梦入神山教神妪，老鱼跳波瘦蛟舞。
吴质不眠倚桂树，露脚斜飞湿寒兔。
```

## 金铜仙人辞汉歌
### 唐代：李贺
> 魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。
```
茂陵刘郎秋风客，夜闻马嘶晓无迹。
画栏桂树悬秋香，三十六宫土花碧。
魏官牵车指千里，东关酸风射眸子。
空将汉月出宫门，忆君清泪如铅水。
衰兰送客咸阳道，天若有情天亦老。
携盘独出月荒凉，渭城已远波声小。
```

## 滁州西涧
### 唐代：韦应物
```
独怜幽草涧边生，上有黄鹂深树鸣。 
春潮带雨晚来急，野渡无人舟自横。
```

## 江雪
### 唐代：柳宗元
```
千山鸟飞绝，万径人踪灭。
孤舟蓑笠翁，独钓寒江雪。
```

## 忆扬州
### 唐代：徐凝
```
萧娘脸薄难胜泪，桃叶眉尖易觉愁。
天下三分明月夜，二分无赖是扬州。
```

## 蜂
### 唐代：罗隐
```
不论平地与山尖，无限风光尽被占。 
采得百花成蜜后，为谁辛苦为谁甜？
```

## 西施
## 唐代：罗隐
```
家国兴亡自有时，吴人何苦怨西施。
西施若解倾吴国，越国亡来又是谁。
```

## 题长安壁主人
### 唐代：张谓
```
世人结交须黄金，黄金不多交不深。 
纵令然诺暂相许，终是悠悠行路心。
```

## 送杜少府之任蜀州 / 送杜少府之任蜀川
### 唐代：王勃
```
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。
```

## 枫桥夜泊
### 唐代：张继
```
月落乌啼霜满天，江枫渔火对愁眠。
姑苏城外寒山寺，夜半钟声到客船。
```