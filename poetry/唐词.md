# 唐词

## 三五七言 / 秋风词
### 唐代：李白
```
秋风清，秋月明，
落叶聚还散，寒鸦栖复惊。
相思相见知何日？此时此夜难为情！

入我相思门，知我相思苦，
长相思兮长相忆，短相思兮无穷极，
早知如此绊人心，何如当初莫相识。
```

## 忆秦娥·箫声咽
### 唐代：李白
```
箫声咽，秦娥梦断秦楼月。
秦楼月，年年柳色，灞陵伤别。
乐游原上清秋节，咸阳古道音尘绝。
音尘绝，西风残照，汉家陵阙。
```

## 菩萨蛮·平林漠漠烟如织
### 唐代：李白
```
平林漠漠烟如织，寒山一带伤心碧。
暝色入高楼，有人楼上愁。
玉阶空伫立，宿鸟归飞急。
何处是归程？长亭更短亭。
```
## 菩萨蛮·人人尽说江南好
### 唐代：韦庄
```
人人尽说江南好，游人只合江南老。
春水碧于天，画船听雨眠。
垆边人似月，皓腕凝霜雪。
未老莫还乡，还乡须断肠。
```

## 菩萨蛮·红楼别夜堪惆怅
### 唐代：韦庄
```
红楼别夜堪惆怅，香灯半卷流苏帐。
残月出门时，美人和泪辞。
琵琶金翠羽，弦上黄莺语。
劝我早还家，绿窗人似花。
```

## 荷叶杯·记得那年花下
### 唐代：韦庄
```
记得那年花下，深夜，初识谢娘时。
水堂西面画帘垂，携手暗相期。
惆怅晓莺残月，相别，从此隔音尘。
如今俱是异乡人，相见更无因。
```

## 菩萨蛮·洛阳城里春光好
### 唐代：韦庄
```
洛阳城里春光好，洛阳才子他乡老。
柳暗魏王堤，此时心转迷。
桃花春水渌，水上鸳鸯浴。
凝恨对残晖，忆君君不知。
```

## 菩萨蛮·如今却忆江南乐
### 唐代：韦庄
```
如今却忆江南乐，当时年少春衫薄。
骑马倚斜桥，满楼红袖招。
翠屏金屈曲，醉入花丛宿。
此度见花枝，白头誓不归。
```

## 菩萨蛮·劝君今夜须沉醉
### 唐代：韦庄
```
劝君今夜须沉醉，尊前莫话明朝事。
珍重主人心，酒深情亦深。
须愁春漏短，莫诉金杯满。
遇酒且呵呵，人生能几何。
```

## 思帝乡·春日游
### 唐代：韦庄
```
春日游，杏花吹满头。陌上谁家年少足风流？
妾拟将身嫁与一生休。纵被无情弃，不能羞。
```

## 苦昼短
### 唐代：李贺
```
飞光飞光，劝尔一杯酒。
吾不识青天高，黄地厚。
唯见月寒日暖，来煎人寿。
食熊则肥，食蛙则瘦。
神君何在？太一安有？
天东有若木，下置衔烛龙。
吾将斩龙足，嚼龙肉，使之朝不得回，夜不得伏。
自然老者不死，少者不哭。
何为服黄金、吞白玉？
谁似任公子，云中骑碧驴？
刘彻茂陵多滞骨，嬴政梓棺费鲍鱼。
```

## 长相思·汴水流
### 唐代：白居易
```
汴水流，泗水流，流到瓜州古渡头。吴山点点愁。
思悠悠，恨悠悠，恨到归时方始休。月明人倚楼。
```

## 花非花
### 唐代：白居易
```
花非花，雾非雾。
夜半来，天明去。
来如春梦几多时？
去似朝云无觅处。
```

## 太行路－借夫妇以讽君臣之不终也
### 唐代：白居易
```
太行之路能摧车，若比人心是坦途。巫峡之水能覆舟，
若比人心是安流。人心好恶苦不常，好生毛羽恶生疮。
与君结发未五载，岂期牛女为参商。古称色衰相弃背，
当时美人犹怨悔。何况如今鸾镜中，妾颜未改君心改。
为君熏衣裳，君闻兰麝不馨香。为君盛容饰，
君看金翠无颜色。行路难，难重陈。人生莫作妇人身，
百年苦乐由他人。行路难，难于山，险于水。
不独人间夫与妻，近代君臣亦如此。君不见左纳言，
右纳史，朝承恩，暮赐死。行路难，不在水，不在山，
只在人情反覆间。
```

## 望江南·梳洗罢
### 唐代：温庭筠
```
梳洗罢，独倚望江楼。
过尽千帆皆不是，斜晖脉脉水悠悠。肠断白蘋洲。
```

## 梦江南·千万恨
### 唐代：温庭筠
```
千万恨，恨极在天涯。
山月不知心里事，水风空落眼前花，摇曳碧云斜。
```

## 菩萨蛮·小山重叠金明灭
### 唐代：温庭筠
```
小山重叠金明灭，鬓云欲度香腮雪。
懒起画蛾眉，弄妆梳洗迟。
照花前后镜，花面交相映。
新帖绣罗襦，双双金鹧鸪。
```