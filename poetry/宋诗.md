# 宋诗

## 春宵
### 宋代：苏轼
```
春宵一刻值千金，花有清香月有阴。
歌管楼台声细细，秋千院落夜沉沉。
```

## 陌上花三首
### 宋代：苏轼
> 游九仙山，闻里中儿歌陌上花，父老云，吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然。而其词鄙野，为易之云。

```
陌上花开蝴蝶飞，江山犹是昔人非。
遗民几度垂垂老，游女长歌缓缓归。

陌上山花无数开，路人争看翠軿来。
若为留得堂堂去，且更从教缓缓回。

生前富贵草头露，身后风流陌上花。
已作迟迟君去鲁，犹教缓缓妾还家。
```

## 六月二十日夜渡海
### 宋代：苏轼
```
参横斗转欲三更，苦雨终风也解晴。
云散月明谁点缀？天容海色本澄清。
空余鲁叟乘桴意，粗识轩辕奏乐声。
九死南荒吾不恨，兹游奇绝冠平生。
```

## 再用前韵
### 宋代：苏轼
```
罗浮山下梅花村，玉雪为骨冰为魂。
纷纷初疑月挂树，耿耿独与参横昏。
先生索居江海上，悄如病鹤栖荒园。
天香国艳肯相顾，知我酒熟诗清温。
蓬莱宫中花鸟使，绿衣倒挂扶桑暾。
抱丛窥我方醉卧，故遣啄木先敲门。
麻姑过君急洒扫，鸟能歌舞花能言。
酒醒人散山寂寂，惟有落蕊黏空樽。
（岭南珍禽有倒挂子，绿毛红喙，如鹦鹉而小，自东海来，非尘埃中物也。
）
```

## 惠崇春江晚景二首 / 惠崇春江晓景二首
### 宋代：苏轼
```
竹外桃花三两枝，春江水暖鸭先知。
蒌蒿满地芦芽短，正是河豚欲上时。

两两归鸿欲破群，依依还似北归人。
遥知朔漠多风雪，更待江南半月春。
```

## 题西林壁
### 宋代：苏轼
```
横看成岭侧成峰，远近高低各不同。
不识庐山真面目，只缘身在此山中。
```

## 饮湖上初晴后雨二首·其二
### 宋代：苏轼
```
水光潋滟晴方好，山色空蒙雨亦奇。(蒙 通：濛)
欲把西湖比西子，淡妆浓抹总相宜。
```

## 和子由渑池怀旧
### 宋代：苏轼
```
人生到处知何似，应似飞鸿踏雪泥。
泥上偶然留指爪，鸿飞那复计东西。
老僧已死成新塔，坏壁无由见旧题。
往日崎岖还记否，路长人困蹇驴嘶。
```

## 庐山烟雨浙江潮
### 宋代：苏轼
```
庐山烟雨浙江潮，未至千般恨不消。
到得还来别无事，庐山烟雨浙江潮。
```

## 东栏梨花
### 宋代：苏轼
```
梨花淡白柳深青，柳絮飞时花满城。
惆怅东栏一株雪，人生看得几清明。
```

## 留别妻
### 两汉：苏武
```
结发为夫妻，恩爱两不疑。
欢娱在今夕，嬿婉及良时。
征夫怀远路，起视夜何其？
参辰皆已没，去去从此辞。
行役在战场，相见未有期。
握手一长叹，泪为生别滋。
努力爱春华，莫忘欢乐时。
生当复来归，死当长相思。
```

## 送湖南部曲
### 宋代：辛弃疾
```
青衫匹马万人呼，幕府当年急急符。
愧我明珠成薏苡，负君赤手缚於菟。
观书老眼明如镜，论事惊人胆满躯。
万里云霄送君去，不妨风雨破吾庐。
```

## 过故洛阳城
### 宋代：司马光
```
烟悉雨啸黍华生，宫阙簪裳旧帝京。
若问古今兴废事，请君只看洛阳城。
```

## 姑苏怀古
### 宋代：姜夔
```
夜暗归云绕柁牙，江涵星影鹭眠沙。
行人怅望苏台柳，曾与吴王扫落花。
```

## 泊船瓜洲
### 宋代：王安石
```
京口瓜洲一水间，钟山只隔数重山。
春风又绿江南岸，明月何时照我还？
```

## 梅花
### 宋代：王安石
```
墙角数枝梅，凌寒独自开。
遥知不是雪，为有暗香来。
```

## 凤凰山
### 宋代：王安石
```
欢乐欲与少年期，人生百年常苦迟。
白头富贵何所用，气力但为忧勤衰。
愿为五陵轻薄儿，生在贞观开元时。
斗鸡走犬过一生，天地安危两不知。
```

## 入塞
### 宋代：王安石
```
荒云凉雨水悠悠，鞍马东西鼓次休。
尚有燕人数行泪，回身却望塞南流！
```

## 断句
### 宋代：苏麟
```
近水楼台先得月，向阳花木易为春。
```

## 过零丁洋
### 宋代：文天祥
```
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。
```

## 寄黄几复
### 宋代：黄庭坚
```
我居北海君南海，寄雁传书谢不能。
桃李春风一杯酒，江湖夜雨十年灯。
持家但有四立壁，治病不蕲三折肱。
想见读书头已白，隔溪猿哭瘴溪藤。(想见 一作：想得)
```

## 十一月四日风雨大作二首
### 宋代：陆游
```
风卷江湖雨暗村，四山声作海涛翻。
溪柴火软蛮毡暖，我与狸奴不出门。

僵卧孤村不自哀，尚思为国戍轮台。
夜阑卧听风吹雨，铁马冰河入梦来。
```

## 游山西村
### 宋代：陆游
```
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。
```

## 示儿
### 宋代：陆游
```
死去元知万事空，但悲不见九州同。
王师北定中原日，家祭无忘告乃翁。
```

## 冬夜读书示子聿
### 宋代：陆游
```
古人学问无遗力，少壮工夫老始成。
纸上得来终觉浅，绝知此事要躬行。
```

## 秋夜将晓出篱门迎凉有感二首
### 宋代：陆游
```
迢迢天汉西南落，喔喔邻鸡一再鸣。
壮志病来消欲尽，出门搔首怆平生。

三万里河东入海，五千仞岳上摩天。
遗民泪尽胡尘里，南望王师又一年。
```

## 书愤五首·其一
### 宋代：陆游
```
早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间！
```

## 沈园二首
### 宋代：陆游
```
城上斜阳画角哀，沈园非复旧池台，
伤心桥下春波绿，曾是惊鸿照影来。

梦断香消四十年，沈园柳老不吹绵。
此身行作稽山土，犹吊遗踪一泫然。
```

## 临安春雨初霁
### 宋代：陆游
```
世味年来薄似纱，谁令骑马客京华。
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。
```

## 蚕妇
### 宋代：张俞
```
昨日入城市，归来泪满巾。
遍身罗绮者，不是养蚕人。
```

## 夏日绝句
### 宋代：李清照
```
生当作人杰，死亦为鬼雄。
至今思项羽，不肯过江东。
```

## 雪梅·其一
### 宋代：卢梅坡
```
梅雪争春未肯降，骚人搁笔费评章。
梅须逊雪三分白，雪却输梅一段香。
```

## 春日
### 宋代：朱熹
```
胜日寻芳泗水滨，无边光景一时新。
等闲识得东风面，万紫千红总是春。
```

## 观书有感二首·其一
### 宋代：朱熹
```
半亩方塘一鉴开，天光云影共徘徊。
问渠那得清如许？为有源头活水来。(那 通：哪)
```

## 劝学诗 / 偶成
### 宋代：朱熹
```
少年易老学难成，一寸光阴不可轻。
未觉池塘春草梦，阶前梧叶已秋声。
```

## 题临安邸
### 宋代：林升
```
山外青山楼外楼，西湖歌舞几时休？
暖风熏得游人醉，直把杭州作汴州。
```

## 小池
### 宋代：杨万里
```
泉眼无声惜细流，树阴照水爱晴柔。
小荷才露尖尖角，早有蜻蜓立上头。
```

## 约客
### 宋代：赵师秀
```
黄梅时节家家雨，青草池塘处处蛙。
有约不来过夜半，闲敲棋子落灯花。
```