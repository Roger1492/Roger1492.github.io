# 江城子·乙卯正月二十日夜记梦
## 宋代：苏轼
```
十年生死两茫茫，不思量，自难忘。
千里孤坟，无处话凄凉。
纵使相逢应不识，尘满面，鬓如霜。
夜来幽梦忽还乡，小轩窗，正梳妆。
相顾无言，惟有泪千行。
料得年年肠断处，明月夜，短松冈。(肠断 一作：断肠)
```

# 卜算子·我住长江头
## 宋代：李之仪
```
我住长江头，君住长江尾。
日日思君不见君，共饮长江水。 
此水几时休，此恨何时已。
只愿君心似我心，定不负相思意。
```