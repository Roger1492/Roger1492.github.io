# 宋词

## 江城子·乙卯正月二十日夜记梦
### 宋代：苏轼
```
十年生死两茫茫，不思量，自难忘。
千里孤坟，无处话凄凉。
纵使相逢应不识，尘满面，鬓如霜。

夜来幽梦忽还乡，小轩窗，正梳妆。
相顾无言，惟有泪千行。
料得年年肠断处，明月夜，短松冈。(肠断 一作：断肠)
```

## 浣溪沙·细雨斜风作晓寒
### 宋代：苏轼

> 元丰七年十二月二十四日，从泗州刘倩叔游南山

```
细雨斜风作晓寒，淡烟疏柳媚晴滩。入淮清洛渐漫漫。
雪沫乳花浮午盏，蓼茸蒿笋试春盘。人间有味是清欢。
```

## 行香子·述怀
### 宋代：苏轼
```
清夜无尘。月色如银。酒斟时、须满十分。
浮名浮利，虚苦劳神。叹隙中驹，石中火，梦中身。
虽抱文章，开口谁亲。且陶陶、乐尽天真。
几时归去，作个闲人。对一张琴，一壶酒，一溪云。
```

## 水调歌头·黄州快哉亭赠张偓佺
### 宋代：苏轼
```
落日绣帘卷，亭下水连空。知君为我新作，窗户湿青红。
长记平山堂上，欹枕江南烟雨，杳杳没孤鸿。
认得醉翁语，山色有无中。

一千顷，都镜净，倒碧峰。忽然浪起，掀舞一叶白头翁。
堪笑兰台公子，未解庄生天籁，刚道有雌雄。
一点浩然气，千里快哉风。
```

## 临江仙·夜饮东坡醒复醉
### 宋代：苏轼
```
夜饮东坡醒复醉，归来仿佛三更。
家童鼻息已雷鸣。敲门都不应，倚杖听江声。 
长恨此身非我有，何时忘却营营。
夜阑风静縠纹平。小舟从此逝，江海寄余生。
```

## 蝶恋花·春景
### 宋代：苏轼
```
花褪残红青杏小。燕子飞时，绿水人家绕。
枝上柳绵吹又少。天涯何处无芳草！
墙里秋千墙外道。墙外行人，墙里佳人笑。
笑渐不闻声渐悄。多情却被无情恼。
```

## 水龙吟·次韵章质夫杨花词
### 宋代：苏轼
```
似花还似非花，也无人惜从教坠。
抛家傍路，思量却是，无情有思。
萦损柔肠，困酣娇眼，欲开还闭。
梦随风万里，寻郎去处，又还被、莺呼起。

不恨此花飞尽，恨西园、落红难缀。
晓来雨过，遗踪何在？一池萍碎。
春色三分，二分尘土，一分流水。
细看来，不是杨花，点点是离人泪。
```

## 定风波·莫听穿林打叶声
### 宋代：苏轼
> 三月七日，沙湖道中遇雨。雨具先去，同行皆狼狈，余独不觉，已而遂晴，故作此词。

```
莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。
```

## 念奴娇·赤壁怀古
### 宋代：苏轼
```
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。

遥想公瑾当年，小乔初嫁了，雄姿英发。
羽扇纶巾，谈笑间，樯橹灰飞烟灭。(樯橹 一作：强虏)
故国神游，多情应笑我，早生华发。
人生如梦，一尊还酹江月。(人生 一作：人间；尊 通：樽)
```

## 水调歌头·明月几时有
### 宋代：苏轼
> 丙辰中秋，欢饮达旦，大醉，作此篇，兼怀子由。

```
明月几时有？把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间？(何似 一作：何时；又恐 一作：惟 / 唯恐)

转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。(长向 一作：偏向)
```

## 江城子·密州出猎
### 宋代：苏轼
```
老夫聊发少年狂，左牵黄，右擎苍，锦帽貂裘，千骑卷平冈。
为报倾城随太守，亲射虎，看孙郎。
酒酣胸胆尚开张，鬓微霜，又何妨！持节云中，何日遣冯唐？
会挽雕弓如满月，西北望，射天狼。
```

## 定风波·南海归赠王定国侍人寓娘
### 宋代：苏轼
```
常羡人间琢玉郎，天应乞与点酥娘。
尽道清歌传皓齿，风起，雪飞炎海变清凉。
万里归来颜愈少，微笑，笑时犹带岭梅香。
试问岭南应不好，却道：此心安处是吾乡。
```

## 临江仙·送钱穆父
### 宋代：苏轼
```
一别都门三改火，天涯踏尽红尘。
依然一笑作春温。
无波真古井，有节是秋筠。
惆怅孤帆连夜发，送行淡月微云。
尊前不用翠眉颦。
人生如逆旅，我亦是行人。(尊 通：樽)
```

### 南乡子·重九涵辉楼呈徐君猷
### 宋代：苏轼
```
霜降水痕收。浅碧鳞鳞露远洲。
酒力渐消风力软，飕飕。破帽多情却恋头。
佳节若为酬。但把清尊断送秋。
万事到头都是梦，休休。明日黄花蝶也愁。
```

## 卜算子·黄州定慧院寓居作
### 宋代：苏轼
```
缺月挂疏桐，漏断人初静。
时见幽人独往来，缥缈孤鸿影。(时见 一作：谁见)
惊起却回头，有恨无人省。
拣尽寒枝不肯栖，寂寞沙洲冷。
```

## 浣溪沙·缥缈红妆照浅溪
### 宋代：苏轼
```
缥缈红妆照浅溪。薄云疏雨不成泥。送君何处古台西。
废沼夜来秋水满，茂林深处晚莺啼。行人肠断草凄迷。
```

## 浣溪沙·簌簌衣巾落枣花
### 宋代：苏轼
> 徐门石潭谢雨，道上作五首。潭在城东二十里，常与泗水增减清浊相应。

```
簌簌衣巾落枣花，村南村北响缲车，牛衣古柳卖黄瓜。(缲 通：缫)
酒困路长惟欲睡，日高人渴漫思茶。敲门试问野人家。
```

## 望江南·超然台作
### 宋代：苏轼
```
春未老，风细柳斜斜。
试上超然台上看，半壕春水一城花。烟雨暗千家。
寒食后，酒醒却咨嗟。
休对故人思故国，且将新火试新茶。诗酒趁年华。
```

## 西江月·世事一场大梦
### 宋代：苏轼
```
世事一场大梦，人生几度秋凉？
夜来风叶已鸣廊。看取眉头鬓上。(秋凉 一作：新凉)
酒贱常愁客少，月明多被云妨。
中秋谁与共孤光。把盏凄然北望。
```

## 浣溪沙·游蕲水清泉寺
### 宋代：苏轼
> 游蕲水清泉寺，寺临兰溪，溪水西流。

```
山下兰芽短浸溪，松间沙路净无泥，潇潇暮雨子规啼。(潇潇 一作：萧萧)
谁道人生无再少？门前流水尚能西！休将白发唱黄鸡。
```

## 卜算子·我住长江头
### 宋代：李之仪
```
我住长江头，君住长江尾。
日日思君不见君，共饮长江水。 
此水几时休，此恨何时已。
只愿君心似我心，定不负相思意。
```

## 一剪梅·舟过吴江
### 宋代：蒋捷
```
一片春愁待酒浇。江上舟摇，楼上帘招。
秋娘渡与泰娘桥，风又飘飘，雨又萧萧。（渡 一作：度。桥 一作：娇）
何日归家洗客袍？银字笙调，心字香烧。
流光容易把人抛，红了樱桃，绿了芭蕉。
```

## 虞美人·听雨
### 宋代：蒋捷
```
少年听雨歌楼上。红烛昏罗帐。
壮年听雨客舟中。江阔云低、断雁叫西风。 
而今听雨僧庐下。鬓已星星也。
悲欢离合总无情。一任阶前、点滴到天明。
```

## 鹊桥仙·纤云弄巧
### 宋代：秦观
```
纤云弄巧，飞星传恨，银汉迢迢暗度。
金风玉露一相逢，便胜却人间无数。(度 通：渡)
柔情似水，佳期如梦，忍顾鹊桥归路。
两情若是久长时，又岂在朝朝暮暮。
```

## 南歌子·香墨弯弯画
### 宋代：秦观
```
香墨弯弯画，燕脂淡淡匀。
揉蓝衫子杏黄裙，独倚玉阑无语点檀唇。
人去空流水，花飞半掩门。
乱山何处觅行云？又是一钩新月照黄昏。
```

## 如梦令·春景
### 宋代：秦观
```
莺嘴啄花红溜，燕尾点波绿皱。
指冷玉笙寒，吹彻小梅春透。
依旧，依旧，人与绿杨俱瘦。
```

## 浣溪沙·漠漠轻寒上小楼
### 宋代：秦观
```
漠漠轻寒上小楼，晓阴无赖似穷秋。淡烟流水画屏幽。
自在飞花轻似梦，无边丝雨细如愁。宝帘闲挂小银钩。
```

## 八六子·倚危亭
### 宋代：秦观
```
倚危亭。恨如芳草，萋萋刬尽还生。
念柳外青骢别后，水边红袂分时，怆然暗惊。
无端天与娉婷。夜月一帘幽梦，春风十里柔情。

怎奈向、欢娱渐随流水，素弦声断，翠绡香减，
那堪片片飞花弄晚，蒙蒙残雨笼晴。正销凝。黄鹂又啼数声。
```

## 踏莎行·郴州旅舍
### 宋代：秦观
```
雾失楼台，月迷津渡。桃源望断无寻处。
可堪孤馆闭春寒，杜鹃声里斜阳暮。 
驿寄梅花，鱼传尺素。砌成此恨无重数。
郴江幸自绕郴山，为谁流下潇湘去。
```

## 扬州慢·淮左名都
### 宋代：姜夔
> 淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有“黍离”之悲也。

```
淮左名都，竹西佳处，解鞍少驻初程。
过春风十里。尽荠麦青青。
自胡马窥江去后，废池乔木，犹厌言兵。
渐黄昏，清角吹寒。都在空城。 

杜郎俊赏，算而今、重到须惊。
纵豆蔻词工，青楼梦好，难赋深情。
二十四桥仍在，波心荡、冷月无声。
念桥边红药，年年知为谁生。
```

## 念奴娇·闹红一舸
### 宋代：姜夔
> 余客武陵。湖北宪治在焉：古城野水，乔木参天。余与二三友，日荡舟其间。薄荷花而饮，意象幽闲，不类人境。秋水且涸。荷叶出地寻丈，因列坐其下，上不见日。清风徐来，绿云自动。间于疏处，窥见游人画船，亦一乐也。朅来吴兴。数得相羊荷花中，又夜泛西湖，光景奇绝。故以此句写之。

```
闹红一舸，记来时，尝与鸳鸯为侣，
三十六陂人未到，水佩风裳无数。
翠叶吹凉，玉容消酒，更洒菇蒲雨。
嫣然摇动，冷香飞上诗句。

日暮，青盖亭亭，情人不见，争忍凌波去？
只恐舞衣寒易落，愁人西风南浦。
高柳垂阴，老鱼吹浪，留我花间住。
田田多少，几回沙际归路。(愁人 一作：愁入)
```

## 临江仙·夜登小阁忆洛中旧游
### 宋代：陈与义
```
忆昔午桥桥上饮，坐中多是豪英。
长沟流月去无声。杏花疏影里，吹笛到天明。 
二十余年如一梦，此身虽在堪惊。
闲登小阁看新晴。古今多少事，渔唱起三更。
```

## 满江红·夜雨凉甚忽动从戎之兴
### 宋代：刘克庄
```
金甲雕戈，记当日、辕门初立。磨盾鼻、一挥千纸，龙蛇犹湿。
铁马晓嘶营壁冷，楼船夜渡风涛急。有谁怜、猿臂故将军，无功级。
平戎策，从军什。零落尽，慵收拾。把茶经香传，时时温习。
生怕客谈榆塞事，且教儿诵花间集。叹臣之壮也不如人，今何及。
```

## 水调歌头·送章德茂大卿使虏
### 宋代：陈亮
```
不见南师久，漫说北群空。当场只手，毕竟还我万夫雄。
自笑堂堂汉使，得似洋洋河水，依旧只流东？
且复穹庐拜，会向藁街逢！

尧之都，舜之壤，禹之封。于中应有，一个半个耻臣戎！
万里腥膻如许，千古英灵安在，磅礴几时通？
胡运何须问，赫日自当中！
```

## 一剪梅·红藕香残玉簟秋
### 宋代：李清照
```
红藕香残玉簟秋。轻解罗裳，独上兰舟。
云中谁寄锦书来，雁字回时，月满西楼。
花自飘零水自流。一种相思，两处闲愁。
此情无计可消除，才下眉头，却上心头。
```

## 如梦令·常记溪亭日暮
### 宋代：李清照
```
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。
```

## 声声慢·寻寻觅觅
### 宋代：李清照
```
寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他、晚来风急？
雁过也，正伤心，却是旧时相识。

满地黄花堆积。憔悴损，如今有谁堪摘？
守着窗儿，独自怎生得黑？
梧桐更兼细雨，到黄昏、点点滴滴。
这次第，怎一个愁字了得！（守着窗儿 一作：守著窗儿）
```

## 醉花阴·薄雾浓云愁永昼
### 宋代：李清照
```
薄雾浓云愁永昼，瑞脑消金兽。
佳节又重阳，玉枕纱橱，半夜凉初透。(橱 通：厨)
东篱把酒黄昏后，有暗香盈袖。
莫道不销魂，帘卷西风，人比黄花瘦。(人比 一作：人似；销 一作：消)
```

## 蝶恋花·泪湿罗衣脂粉满
### 宋代：李清照
```
泪湿罗衣脂粉满，四叠阳关，唱到千千遍。
人道山长水又断，萧萧微雨闻孤馆。
惜别伤离方寸乱，忘了临行，酒盏深和浅。
好把音书凭过雁，东莱不似蓬莱远。
```

## 蝶恋花·上巳召亲族
### 宋代：李清照
```
永夜恹恹欢意少。空梦长安，认取长安道。
为报今年春色好，花光月影宜相照。
随意杯盘虽草草。酒美梅酸，恰称人怀抱。
醉里插花花莫笑，可怜春似人将老
```

## 武陵春·春晚
### 宋代：李清照
```
风住尘香花已尽，日晚倦梳头。
物是人非事事休，欲语泪先流。
闻说双溪春尚好，也拟泛轻舟。
只恐双溪舴艋舟，载不动许多愁。
```

## 罗敷歌（采桑子·五之五）
### 宋代：贺铸
```
东亭南馆逢迎地，几醉红裙。凄怨临分。四叠阳关忍泪闻。 
谁怜今夜篷窗雨，何处渔村。酒冷灯昏。不许愁人不断魂。
```

## 思越人·紫府东风放夜时
### 宋代：贺铸
```
紫府东风放夜时。步莲秾李伴人归。
五更钟动笙歌散，十里月明灯火稀。 
香苒苒，梦依依。天涯寒尽减春衣。
凤凰城阙知何处，寥落星河一雁飞。
```

## 青玉案·凌波不过横塘路
### 宋代：贺铸
```
凌波不过横塘路，但目送、芳尘去。
锦瑟华年谁与度？月桥花院，琐窗朱户，只有春知处。
飞云冉冉蘅皋暮，彩笔新题断肠句。
试问闲情都几许？一川烟草，满城风絮，梅子黄时雨。(版本一)

凌波不过横塘路，但目送、芳尘去。
锦瑟华年谁与度？月台花榭，琐窗朱户，只有春知处。
碧云冉冉蘅皋暮，彩笔新题断肠句。
试问闲愁都几许？一川烟草，满城风絮，梅子黄时雨。(版本二)
```

## 南柯子·山冥云阴重
### 宋代：王炎
```
山冥云阴重，天寒雨意浓。
数枝幽艳湿啼红。莫为惜花惆怅对东风。
蓑笠朝朝出，沟塍处处通。
人间辛苦是三农。要得一犁水足望年丰。
```

## 人月圆·小桃枝上春风早
### 宋代：李持正
```
小桃枝上春风早，初试薄罗衣。
年年乐事，华灯竞处，人月圆时。 
禁街箫鼓，寒轻夜永，纤手重携。
更阑人散，千门笑语，声在帘帏。
```

## 唐多令·惜别
### 宋代：吴文英
```
何处合成愁。离人心上秋。
纵芭蕉、不雨也飕飕。
都道晚凉天气好，有明月、怕登楼。 

年事梦中休。花空烟水流。
燕辞归、客尚淹留。
垂柳不萦裙带住。漫长是、系行舟。
```

## 临江仙·暮春
### 宋代：赵长卿
```
过尽征鸿来尽燕，故园消息茫然。
一春憔悴有谁怜。怀家寒食夜，中酒落花天。
见说江头春浪渺，殷勤欲送归船。
别来此处最萦牵。短篷南浦雨，疏柳断桥烟。
```

## 对酒
### 宋代：陆游
```
闲愁如飞雪，入酒即消融。
好花如故人，一笑杯自空。
流莺有情亦念我，柳边尽日啼春风。
长安不到十四载，酒徒往往成衰翁。
九环宝带光照，不如留君双颊红。
```

## 卜算子·咏梅
### 宋代：陆游
```
驿外断桥边，寂寞开无主。已是黄昏独自愁，更著风和雨。 
无意苦争春，一任群芳妒。零落成泥碾作尘，只有香如故。
```

## 诉衷情·当年万里觅封侯
### 宋代：陆游
```
当年万里觅封侯，匹马戍梁州。关河梦断何处？尘暗旧貂裘。
胡未灭，鬓先秋，泪空流。此生谁料，心在天山，身老沧洲。
```

## 钗头凤·红酥手
### 宋代：陆游
```
红酥手，黄縢酒，满城春色宫墙柳。
东风恶，欢情薄。一怀愁绪，几年离索。错、错、错。
春如旧，人空瘦，泪痕红浥鲛绡透。
桃花落，闲池阁。山盟虽在，锦书难托。莫、莫、莫！
```

## 钗头凤·世情薄
### 宋代：唐婉
```
世情薄，人情恶，雨送黄昏花易落。
晓风干，泪痕残。欲笺心事，独语斜阑。难，难，难！
人成各，今非昨，病魂常似秋千索。
角声寒，夜阑珊。怕人寻问，咽泪装欢。瞒，瞒，瞒！(装欢 通：妆)
```

## 渔家傲·小雨纤纤风细细
### 宋代：朱服
```
小雨纤纤风细细，万家杨柳青烟里。
恋树湿花飞不起，愁无比，和春付与东流水。
九十光阴能有几？金龟解尽留无计。
寄语东阳沽酒市，拼一醉，而今乐事他年泪。
```

## 苏幕遮·怀旧
### 宋代：范仲淹
```
碧云天，黄叶地。秋色连波，波上寒烟翠。
山映斜阳天接水。芳草无情，更在斜阳外。
黯乡魂，追旅思。夜夜除非，好梦留人睡。
明月楼高休独倚。酒入愁肠，化作相思泪。(留人睡 一作：留人醉)
```

## 丑奴儿·书博山道中壁
### 宋代：辛弃疾
```
少年不识愁滋味，爱上层楼。爱上层楼。为赋新词强说愁。 
而今识尽愁滋味，欲说还休。欲说还休。却道天凉好个秋。
```

## 念奴娇·梅
### 宋代：辛弃疾
```
疏疏淡淡，问阿谁、堪比天真颜色。
笑杀东君虚占断，多少朱朱白白。
雪里温柔，水边明秀，不借春工力。
骨清香嫩，迥然天与奇绝。 

尝记宝篽寒轻，琐窗人睡起，玉纤轻摘。
漂泊天涯空瘦损，犹有当年标格。
万里风烟，一溪霜月，未怕欺他得。
不如归去，阆苑有个人忆。
```

## 摸鱼儿·观潮上叶丞相
### 宋代：辛弃疾
```
望飞来半空鸥鹭，须臾动地鼙鼓。
截江组练驱山去，鏖战未收貔虎。
朝又暮。诮惯得、吴儿不怕蛟龙怒。
风波平步。
看红旆惊飞，跳鱼直上，蹙踏浪花舞。

凭谁问，万里长鲸吞吐，人间儿戏千弩。
滔天力倦知何事，白马素车东去。
堪恨处，人道是、属镂怨愤终千古。
功名自误。
谩教得陶朱，五湖西子，一舸弄烟雨。
```

## 清平乐·村居
### 宋代：辛弃疾
```
茅檐低小，溪上青青草。
醉里吴音相媚好，白发谁家翁媪？
大儿锄豆溪东，中儿正织鸡笼。
最喜小儿亡赖，溪头卧剥莲蓬。(亡 通：无)
```

##  青玉案·元夕
### 宋代：辛弃疾
```
东风夜放花千树。更吹落、星如雨。
宝马雕车香满路。凤箫声动，玉壶光转，一夜鱼龙舞。 
蛾儿雪柳黄金缕。笑语盈盈暗香去。
众里寻他千百度。蓦然回首，那人却在，灯火阑珊处。
```

## 破阵子·为陈同甫赋壮词以寄之
### 宋代：辛弃疾
```
醉里挑灯看剑，梦回吹角连营。
八百里分麾下炙，五十弦翻塞外声。沙场秋点兵。
马作的卢飞快，弓如霹雳弦惊。
了却君王天下事，赢得生前身后名。可怜白发生！
```

## 菩萨蛮·书江西造口壁
### 宋代：辛弃疾
```
郁孤台下清江水，中间多少行人泪。
西北望长安，可怜无数山。
青山遮不住，毕竟东流去。
江晚正愁余，山深闻鹧鸪。 (愁余 一作：愁予)
```

## 西江月·夜行黄沙道中
### 宋代：辛弃疾
```
明月别枝惊鹊，清风半夜鸣蝉。
稻花香里说丰年，听取蛙声一片。 
七八个星天外，两三点雨山前。
旧时茅店社林边，路转溪桥忽见。(溪桥 一作：溪头)
```

## 南乡子·登京口北固亭有怀
### 宋代：辛弃疾
```
何处望神州？满眼风光北固楼。
千古兴亡多少事？悠悠。不尽长江滚滚流。
年少万兜鍪，坐断东南战未休。
天下英雄谁敌手？曹刘。生子当如孙仲谋。
```

## 永遇乐·京口北固亭怀古
### 宋代：辛弃疾
```
千古江山，英雄无觅，孙仲谋处。
舞榭歌台，风流总被雨打风吹去。
斜阳草树，寻常巷陌，人道寄奴曾住。
想当年，金戈铁马，气吞万里如虎。

元嘉草草，封狼居胥，赢得仓皇北顾。
四十三年，望中犹记，烽火扬州路。
可堪回首，佛狸祠下，一片神鸦社鼓。
凭谁问，廉颇老矣，尚能饭否？
```

## 水龙吟·登建康赏心亭
### 宋代：辛弃疾
```
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏杆拍遍，无人会，登临意。(栏杆 一作：阑干)

休说鲈鱼堪脍，尽西风，季鹰归未？
求田问舍，怕应羞见，刘郎才气。
可惜流年，忧愁风雨，树犹如此！
倩何人唤取，红巾翠袖，揾英雄泪！
```

## 贺新郎·别茂嘉十二弟
### 宋代：辛弃疾

> 别茂嘉十二弟。鹈鴂、杜鹃实两种，见《离骚补注》

```
绿树听鹈鴂。更那堪、鹧鸪声住，杜鹃声切。
啼到春归无寻处，苦恨芳菲都歇。
算未抵、人间离别。
马上琵琶关塞黑，更长门、翠辇辞金阙。看燕燕，送归妾。

将军百战身名裂。向河梁、回头万里，故人长绝。
易水萧萧西风冷，满座衣冠似雪。
正壮士、悲歌未彻。
啼鸟还知如许恨，料不啼清泪长啼血。谁共我，醉明月。
```

## 贺新郎·甚矣吾衰矣
### 宋代：辛弃疾

> 邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。

```
甚矣吾衰矣。怅平生、交游零落，只今馀几！
白发空垂三千丈，一笑人间万事。
问何物、能令公喜？
我见青山多妩媚，料青山见我应如是。
情与貌，略相似。

一尊搔首东窗里。想渊明《停云》诗就，此时风味。
江左沉酣求名者，岂识浊醪妙理
。回首叫、云飞风起。
不恨古人吾不见，恨古人不见吾狂耳。
知我者，二三子。
```

## 河北民
### 宋代：王安石
```
河北民，生近二边长苦辛。
家家养子学耕织，输与官家事夷狄。
今年大旱千里赤，州县仍催给河役。
老小相依来就南，南人丰年自无食。
悲愁天地白日昏，路旁过者无颜色。
汝生不及贞观中，斗粟数钱无兵戎！
```

## 满江红·写怀
### 宋代：岳飞
```
怒发冲冠，凭栏处、潇潇雨歇。
抬望眼，仰天长啸，壮怀激烈。
三十功名尘与土，八千里路云和月。
莫等闲，白了少年头，空悲切！(栏 通：阑)

靖康耻，犹未雪。臣子恨，何时灭！
驾长车，踏破贺兰山缺。
壮志饥餐胡虏肉，笑谈渴饮匈奴血。
待从头、收拾旧山河，朝天阙。(壮志 一作：壮士；兰山缺 一作：兰山阙)
```

## 采桑子·时光只解催人老
### 宋代：晏殊
```
时光只解催人老，不信多情，长恨离亭，泪滴春衫酒易醒。
梧桐昨夜西风急，淡月胧明，好梦频惊，何处高楼雁一声？
```

## 浣溪沙·一曲新词酒一杯
### 宋代：晏殊
```
一曲新词酒一杯，去年天气旧亭台。夕阳西下几时回？
无可奈何花落去，似曾相识燕归来。小园香径独徘徊。
```

## 蝶恋花·槛菊愁烟兰泣露
### 宋代：晏殊
```
槛菊愁烟兰泣露，罗幕轻寒，燕子双飞去。
明月不谙离恨苦，斜光到晓穿朱户。(双飞去 一作：双来去 离恨苦 一作：离别苦)
昨夜西风凋碧树，独上高楼，望尽天涯路。
欲寄彩笺兼尺素，山长水阔知何处？
```

## 破阵子·春景
### 宋代：晏殊
```
燕子来时新社，梨花落后清明。
池上碧苔三四点，叶底黄鹂一两声。日长飞絮轻。
巧笑东邻女伴，采桑径里逢迎。
疑怪昨宵春梦好，元是今朝斗草赢。笑从双脸生。
```

## 浣溪沙·一向年光有限身
### 宋代：晏殊
```
一向年光有限身，等闲离别易销魂，酒筵歌席莫辞频。
满目山河空念远，落花风雨更伤春，不如怜取眼前人。
```

## 玉楼春·春恨
### 宋代：晏殊
```
绿杨芳草长亭路，年少抛人容易去。
楼头残梦五更钟，花底离愁三月雨。
无情不似多情苦，一寸还成千万缕。
天涯地角有穷时，只有相思无尽处。
```

## 清平乐·红笺小字
### 宋代：晏殊
```
红笺小字。说尽平生意。
鸿雁在云鱼在水。惆怅此情难寄。 
斜阳独倚西楼。遥山恰对帘钩。
人面不知何处，绿波依旧东流。
```

## 采桑子·时光只解催人老
### 宋代：晏殊
```
时光只解催人老，不信多情，长恨离亭，泪滴春衫酒易醒。
梧桐昨夜西风急，淡月胧明，好梦频惊，何处高楼雁一声？
```

## 踏莎行·小径红稀
### 宋代：晏殊
```
小径红稀，芳郊绿遍。高台树色阴阴见。
春风不解禁杨花，蒙蒙乱扑行人面。(蒙 通：濛)
翠叶藏莺，朱帘隔燕。炉香静逐游丝转。
一场愁梦酒醒时，斜阳却照深深院。
```

## 卜算子·答施
### 宋代：乐婉
```
相思似海深，旧事如天远。
泪滴千千万万行，更使人、愁肠断。
要见无因见，拚了终难拚。
若是前生未有缘，待重结、来生愿。
```

## 山园小梅二首
### 宋代：林逋
```
众芳摇落独暄妍，占尽风情向小园。
疏影横斜水清浅，暗香浮动月黄昏。
霜禽欲下先偷眼，粉蝶如知合断魂。
幸有微吟可相狎，不须檀板共金樽。

剪绡零碎点酥乾，向背稀稠画亦难。
日薄从甘春至晚，霜深应怯夜来寒。
澄鲜只共邻僧惜，冷落犹嫌俗客看。
忆着江南旧行路，酒旗斜拂堕吟鞍。
```

## 临江仙·梦后楼台高锁
### 宋代：晏几道
```
梦后楼台高锁，酒醒帘幕低垂。
去年春恨却来时。落花人独立，微雨燕双飞。 
记得小蘋初见，两重心字罗衣。
琵琶弦上说相思。当时明月在，曾照彩云归。(蘋 通：苹)
```

## 蝶恋花·笑艳秋莲生绿浦
### 宋代：晏几道
```
笑艳秋莲生绿浦。红脸青腰，旧识凌波女。
照影弄妆娇欲语。西风岂是繁花主。 
可恨良辰天不与。才过斜阳，又是黄昏雨。
朝落暮开空自许。竟无人解知心苦。
```

## 鹧鸪天·彩袖殷勤捧玉钟
### 宋代：晏几道
```
彩袖殷勤捧玉钟，当年拚却醉颜红。
舞低杨柳楼心月，歌尽桃花扇底风。
从别后，忆相逢，几回魂梦与君同。
今宵剩把银釭照，犹恐相逢是梦中。
```

## 临江仙·斗草阶前初见
### 宋代：晏几道
```
斗草阶前初见，穿针楼上曾逢。
罗裙香露玉钗风。靓妆眉沁绿，羞脸粉生红。 
流水便随春远，行云终与谁同。
酒醒长恨锦屏空。相寻梦里路，飞雨落花中。
```

## 采桑子
### 宋代：晏几道
```
白莲池上当时月，今夜重圆。曲水兰船。忆伴飞琼看月眠。 
黄花绿酒分携后，泪湿吟笺。旧事年年。时节南湖又采莲。
```

## 秋蕊香
### 宋代：晏几道
```
歌彻郎君秋草。别恨远山眉小。
无情莫把多情恼。第一归来须早。 
红尘自古长安道。故人多。
相思不比相逢好。此别朱颜应老。
```

## 清平乐·留人不住
### 宋代：晏几道
```
留人不住，醉解兰舟去。
一棹碧涛春水路，过尽晓莺啼处。
渡头杨柳青青，枝枝叶叶离情。
此后锦书休寄，画楼云雨无凭。
```

## 虞美人·寄公度
### 宋代：舒亶
```
芙蓉落尽天涵水，日暮沧波起。
背飞双燕贴云寒，独向小楼东畔、倚阑看。 
浮生只合尊前老，雪满长安道。
故人早晚上高台，赠我江南春色、一枝梅。
```

## 车遥遥篇
### 宋代：范成大
```
车遥遥，马憧憧。
君游东山东复东，安得奋飞逐西风。
愿我如星君如月，夜夜流光相皎洁。
月暂晦，星常明。
留明待月复，三五共盈盈。
```

## 山之高三章
### 宋代：张玉娘
```
山之高，月出小。
月之小，何皎皎。
我有所思在远道，
一日不见兮，
我心悄悄。

采苦采苦，于山之南。
忡忡忧心，其何以堪。

汝心金石坚，我操冰雪洁。
拟结百岁盟，忽成一朝别。

朝云暮雨心去来，千里相思共明月。
```

## 雨霖铃·寒蝉凄切
### 宋代：柳永
```
寒蝉凄切，对长亭晚，骤雨初歇。
都门帐饮无绪，留恋处，兰舟催发。
执手相看泪眼，竟无语凝噎。
念去去，千里烟波，暮霭沉沉楚天阔。

多情自古伤离别，更那堪，冷落清秋节！
今宵酒醒何处？杨柳岸，晓风残月。
此去经年，应是良辰好景虚设。
便纵有千种风情，更与何人说？(好景 一作：美景)
```

## 蝶恋花·伫倚危楼风细细
### 宋代：柳永
```
伫倚危楼风细细，望极春愁，黯黯生天际。
草色烟光残照里，无言谁会凭阑意。(阑 通 栏)

拟把疏狂图一醉，对酒当歌，强乐还无味。
衣带渐宽终不悔，为伊消得人憔悴。
```

## 望海潮·东南形胜
### 宋代：柳永
```
东南形胜，三吴都会，钱塘自古繁华，
烟柳画桥，风帘翠幕，参差十万人家。
云树绕堤沙，怒涛卷霜雪，天堑无涯。
市列珠玑，户盈罗绮，竞豪奢。

重湖叠巘清嘉。有三秋桂子，十里荷花。
羌管弄晴，菱歌泛夜，嬉嬉钓叟莲娃。
千骑拥高牙。乘醉听箫鼓，吟赏烟霞。
异日图将好景，归去凤池夸。
```

## 忆帝京·薄衾小枕凉天气
### 宋代：柳永
```
薄衾小枕凉天气，乍觉别离滋味。
展转数寒更，起了还重睡。
毕竟不成眠，一夜长如岁。 

也拟待、却回征辔；又争奈、已成行计。
万种思量，多方开解，只恁寂寞厌厌地。
系我一生心，负你千行泪。
```

## 八声甘州·对潇潇暮雨洒江天
### 宋代：柳永
```
对潇潇暮雨洒江天，一番洗清秋。
渐霜风凄紧，关河冷落，残照当楼。
是处红衰翠减，苒苒物华休。
唯有长江水，无语东流。 

不忍登高临远，望故乡渺邈，归思难收。
叹年来踪迹，何事苦淹留？
想佳人妆楼颙望，误几回、天际识归舟。
争知我，倚阑杆处，正恁凝愁！(阑 一作：栏)
```

## 玉楼春·尊前拟把归期说
### 宋代：欧阳修
```
尊前拟把归期说，欲语春容先惨咽。
人生自是有情痴，此恨不关风与月。
离歌且莫翻新阕，一曲能教肠寸结。
直须看尽洛城花，始共春风容易别。
```

## 蝶恋花·庭院深深深几许
### 宋代：欧阳修
```
庭院深深深几许，杨柳堆烟，帘幕无重数。
玉勒雕鞍游冶处，楼高不见章台路。
雨横风狂三月暮，门掩黄昏，无计留春住。
泪眼问花花不语，乱红飞过秋千去。
```

## 踏莎行·候馆梅残
### 宋代：欧阳修
```
候馆梅残，溪桥柳细。草薰风暖摇征辔。
离愁渐远渐无穷，迢迢不断如春水。 
寸寸柔肠，盈盈粉泪。楼高莫近危阑倚。
平芜尽处是春山，行人更在春山外。
```

## 生查子·元夕
### 宋代：欧阳修
```
去年元夜时，花市灯如昼。
月上柳梢头，人约黄昏后。
今年元夜时，月与灯依旧。
不见去年人，泪湿春衫袖。(泪湿 ：一作：满)
```

## 诉衷情·眉意
### 宋代：欧阳修
```
清晨帘幕卷轻霜。呵手试梅妆。
都缘自有离恨，故画作远山长。
思往事，惜流芳。易成伤。
拟歌先敛，欲笑还颦，最断人肠。
```

## 千秋岁·数声鶗鴂
### 宋代：张先
```
数声鶗鴂，又报芳菲歇。惜春更把残红折。
雨轻风色暴，梅子青时节。永丰柳，无人尽日花飞雪。
莫把幺弦拨，怨极弦能说。
天不老，情难绝。心似双丝网，中有千千结。
夜过也，东窗未白凝残月。(凝残月 一作：孤灯灭)
```

## 五禽言和王仲衡尚书 其二
### 宋代：朱熹
```
不如归去，孤城越绝三春暮。
故山只在白云间，望极云深不知处。
不如归去不如归，千仞冈头一振衣。
```

## 唐多令·芦叶满汀洲
### 宋代：刘过
> 安远楼小集，侑觞歌板之姬黄其姓者，乞词于龙洲道人，为赋此《唐多令》。同柳阜之、刘去非、石民瞻、周嘉仲、陈孟参、孟容。时八月五日也。

```
芦叶满汀洲，寒沙带浅流。二十年重过南楼。
柳下系船犹未稳，能几日，又中秋。
黄鹤断矶头，故人今在否？旧江山浑是新愁。
欲买桂花同载酒，终不似，少年游。(在否 一作：在不)
```

## 踏莎行·雪似梅花
### 宋代：吕本中
```
雪似梅花，梅花似雪。似和不似都奇绝。
恼人风味阿谁知？请君问取南楼月。
记得去年，探梅时节。老来旧事无人说。
为谁醉倒为谁醒？到今犹恨轻离别。
```

## 采桑子·恨君不似江楼月
### 宋代：吕本中
```
恨君不似江楼月，南北东西，南北东西，只有相随无别离。
恨君却似江楼月，暂满还亏，暂满还亏，待得团圆是几时？
```

## 苏幕遮·燎沉香
### 宋代：周邦彦
```
燎沉香，消溽暑。鸟雀呼晴，侵晓窥檐语。
叶上初阳干宿雨、水面清圆，一一风荷举。
故乡遥，何日去。家住吴门，久作长安旅。
五月渔郎相忆否。小楫轻舟，梦入芙蓉浦。
```

## 九张机
### 宋代：无名氏
```
一张机。
织梭光景去如飞。兰房夜永愁无寐。
呕呕轧轧，织成春恨，留著待郎归。
两张机。
月明人静漏声稀。千丝万缕相萦系。
织成一段，回纹锦字。将去寄呈伊。
三张机。
中心有朵耍花儿。娇红嫩绿春明媚。
君须早折，一枝浓艳，莫待过芳菲。
四张机。
鸳鸯织就欲双飞。可怜未老头先白，
春波碧草，晓寒深处，相对浴红衣。
五张机。
芳心密与巧心期。合欢树上枝连理。
双头花下，两同心处，一对化生儿。
六张机。
雕花铺锦半离披。兰房别有留春计。
炉添小篆，日长一线，相对绣工迟。
七张机。
春蚕吐尽一生丝。莫教容易裁罗绮。
无端剪破，仙鸾彩凤，分作两般衣。
八张机。
纤纤玉手住无时。蜀江濯尽春波媚。
香遗囊麝，花房绣被。归去意迟迟。
九张机。
一心长在百花枝。百花共作红堆被。
都将春色，藏头里面，不怕睡多时。
轻丝。
象床玉手出新奇。千花万草光凝碧。
裁缝衣著，春天歌舞，飞蝶语黄鹂。
春衣。
素丝染就已堪悲。尘世昏污无颜色。
应同秋扇，从兹永弃。无复奉君时。
```