# 清诗

## 木兰花·拟古决绝词柬友
### 清代：纳兰性德
```
人生若只如初见，何事秋风悲画扇。
等闲变却故人心，却道故人心易变。(一作：却道故心人易变)
骊山语罢清宵半，泪雨霖铃终不怨。(一作：泪雨零 / 夜雨霖)
何如薄幸锦衣郎，比翼连枝当日愿。
```

## 长相思·山一程
### 清代：纳兰性德
```
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```

## 菩萨蛮·春云吹散湘帘雨
### 清代：纳兰性德
```
春云吹散湘帘雨，絮黏蝴蝶飞还住。
人在玉楼中，楼高四面风。
柳烟丝一把，暝色笼鸳瓦。
休近小阑干，夕阳无限山。
```

## 虞美人·银床淅沥青梧老
### 清代：纳兰性德
```
银床淅沥青梧老，屧粉秋蛩扫。
采香行处蹙连钱，拾得翠翘何恨不能言。
回廊一寸相思地，落月成孤倚。
背灯和月就花阴，已是十年踪迹十年心。
```

## 浣溪沙·谁念西风独自凉
### 清代：纳兰性德
```
谁念西风独自凉，萧萧黄叶闭疏窗，沉思往事立残阳。
被酒莫惊春睡重，赌书消得泼茶香，当时只道是寻常。
```

## 采桑子·明月多情应笑我
### 清代：纳兰性德
```
明月多情应笑我，笑我如今。辜负春心，独自闲行独自吟。
近来怕说当时事，结遍兰襟。月浅灯深，梦里云归何处寻。
```

## 采桑子·塞上咏雪花
### 清代：纳兰性德
```
非关癖爱轻模样，冷处偏佳。别有根芽，不是人间富贵花。
谢娘别后谁能惜，飘泊天涯。寒月悲笳，万里西风瀚海沙。
```

## 浣溪沙·残雪凝辉冷画屏
### 清代：纳兰性德
```
残雪凝辉冷画屏，落梅横笛已三更，更无人处月胧明。
我是人间惆怅客，知君何事泪纵横，断肠声里忆平生。
```

## 画堂春·一生一代一双人
### 清代：纳兰性德
```
一生一代一双人，争教两处销魂。
相思相望不相亲，天为谁春。
浆向蓝桥易乞，药成碧海难奔。
若容相访饮牛津，相对忘贫。
```

## 己亥杂诗·其五
### 清代：龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```

## 己亥杂诗·其二百二十
### 清代：龚自珍
```
九州生气恃风雷，万马齐喑究可哀。
我劝天公重抖擞，不拘一格降人才。
```

## 马嵬
### 清代：袁枚
```
莫唱当年长恨歌，人间亦自有银河。
石壕村里夫妻别，泪比长生殿上多。
```

## 出塞
### 清代：徐锡麟
```
军歌应唱大刀环，誓灭胡奴出玉关。
只解沙场为国死，何须马革裹尸还。
```

## 绮怀
### 清代：黄景仁 
```
几回花下坐吹箫，银汉红墙入望遥。
似此星辰非昨夜，为谁风露立中宵。
缠绵思尽抽残茧，宛转心伤剥后蕉。
三五年时三五月，可怜杯酒不曾消。
```

## 蝶恋花·阅尽天涯离别苦
### 清代：王国维
```
阅尽天涯离别苦，不道归来，零落花如许。
花底相看无一语，绿窗春与天俱莫。(俱莫 一作：俱暮)
待把相思灯下诉，一缕新欢，旧恨千千缕。
最是人间留不住，朱颜辞镜花辞树。
```

## 采桑子·高城鼓动兰釭灺
### 清代：王国维
```
高城鼓动兰釭灺，睡也还醒，醉也还醒，忽听孤鸿三两声。
人生只似风前絮，欢也零星，悲也零星，都作连江点点萍。
```

## 蝶恋花·和漱玉词
### 清代：王士祯
```
凉夜沉沉花漏冻，欹枕无眠，渐觉荒鸡动。
此际闲愁郎不共，月移窗罅春寒重。
忆共锦衾无半缝，郎似桐花，妾似桐花凤。
往事迢迢徒入梦，银筝断续连珠弄。
```

## 《清稗类钞》“物品类”
### 清代：查辛香
```
何时杖尔看南雪，我与梅花两白头
```

## 狱中题壁
### 近代：谭嗣同
```
望门投止思张俭，忍死须臾待杜根。
我自横刀向天笑，去留肝胆两昆仑。(版本一)

望门投趾怜张俭，直谏陈书愧杜根。
手掷欧刀仰天笑，留将公罪后人论。(版本二)
```

## 己亥杂诗·其五
### 清代：龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```

## 论诗五首·其二
### 清代：赵翼
```
李杜诗篇万口传，至今已觉不新鲜。
江山代有才人出，各领风骚数百年。
```

## 别老母
### 清代：黄景仁
```
搴帷拜母河梁去，白发愁看泪眼枯。
惨惨柴门风雪夜，此时有子不如无。
```

## 别内
### 清代：黄景仁
```
几回契阔喜生还。人老凄风苦雨间。
今夜别君无一语，但看堂上有衰颜。
```

## 幼女
### 清代：黄景仁
```
汝父年来实尟欢。牵衣故作别离难。
此行不是长安客，莫向浮云直北看。
```

## 老仆
### 清代：黄景仁
```
飘零应识主人心。仗尔锄园守故林。
数载相随今舍去，江湖从此断乡音。
```

## 圆圆曲
### 清代：吴伟业
```
鼎湖当日弃人间，破敌收京下玉关。
恸哭六军俱缟素，冲冠一怒为红颜。
红颜流落非吾恋，逆贼天亡自荒宴。
电扫黄巾定黑山，哭罢君亲再相见。

相见初经田窦家，侯门歌舞出如花。
许将戚里箜篌伎，等取将军油壁车。
家本姑苏浣花里，圆圆小字娇罗绮。
梦向夫差苑里游，宫娥拥入君王起。
前身合是采莲人，门前一片横塘水。
横塘双桨去如飞，何处豪家强载归。
此际岂知非薄命，此时唯有泪沾衣。
薰天意气连宫掖，明眸皓齿无人惜。
夺归永巷闭良家，教就新声倾坐客。
坐客飞觞红日暮，一曲哀弦向谁诉？
白晳通侯最少年，拣取花枝屡回顾。
早携娇鸟出樊笼，待得银河几时渡？
恨杀军书抵死催，苦留后约将人误。
相约恩深相见难，一朝蚁贼满长安。
可怜思妇楼头柳，认作天边粉絮看。
遍索绿珠围内第，强呼绛树出雕阑。
若非壮士全师胜，争得蛾眉匹马还？

蛾眉马上传呼进，云鬟不整惊魂定。
蜡炬迎来在战场，啼妆满面残红印。
专征萧鼓向秦川，金牛道上车千乘。
斜谷云深起画楼，散关月落开妆镜。
传来消息满江乡，乌桕红经十度霜。
教曲伎师怜尚在，浣纱女伴忆同行。
旧巢共是衔泥燕，飞上枝头变凤凰。
长向尊前悲老大，有人夫婿擅侯王。
当时只受声名累，贵戚名豪竞延致。
一斛明珠万斛愁，关山漂泊腰肢细。
错怨狂风飏落花，无边春色来天地。

尝闻倾国与倾城，翻使周郎受重名。
妻子岂应关大计，英雄无奈是多情。
全家白骨成灰土，一代红妆照汗青。
君不见，馆娃初起鸳鸯宿，越女如花看不足。
香径尘生乌自啼，屧廊人去苔空绿。
换羽移宫万里愁，珠歌翠舞古梁州。
为君别唱吴宫曲，汉水东南日夜流！
```

## 金缕曲二首
### 清代：顾贞观

> 寄吴汉槎宁古塔，以词代书，丙辰冬，寓京师千佛寺，冰雪中作。

```
季子平安否？便归来，平生万事，那堪回首！
行路悠悠谁慰藉，母老家贫子幼。
记不起，从前杯酒。
魑魅搏人应见惯，总输他，覆雨翻云手，冰与雪，周旋久。
泪痕莫滴牛衣透，数天涯，依然骨肉，几家能够？
比似红颜多命薄，更不如今还有。
只绝塞，苦寒难受。
廿载包胥承一诺，盼乌头马角终相救。置此札，君怀袖。

我亦飘零久！十年来，深恩负尽，死生师友。
宿昔齐名非忝窃，只看杜陵消瘦。
曾不减，夜郎僝僽，薄命长辞知己别，问人生到此凄凉否？
千万恨，为君剖。(只看 一作：试看)
兄生辛未吾丁丑，共此时，冰霜摧折，早衰蒲柳。
诗赋从今须少作，留取心魂相守。
但愿得，河清人寿！归日急翻行戍稿，把空名料理传身后。
言不尽，观顿首。
```

## 以下是《红楼梦》中的全部诗词

### 金陵十二钗（正册）
```
林黛玉/薛宝钗：
    可叹停机德（宝钗），堪怜咏絮才（黛玉）。
    玉带林中挂（黛玉），金簪雪里埋（宝钗）。
贾元春：
    二十年来辨是非，榴花开处照宫闱。
    三春争及初春景，虎兕相逢大梦归。
贾探春：
    才自精明志自高，生于末世运偏消。
    清明涕泣江边望，千里东风一梦遥。
史湘云：
    富贵又何为?襁褓之间父母违。
    展眼吊斜辉，湘江水逝楚云飞。
妙玉：
    欲洁何曾洁?云空未必空。
    可怜金玉质，终陷淖泥中。
王熙凤：
    凡鸟偏从末世来，都知爱慕此生才。
    一从二令三人木，哭向金陵事更哀。
贾惜春：
    堪破三春景不长，缁衣顿改昔年装。
    可怜绣户侯门女，独卧青灯古佛旁。
贾迎春：
    子系中山狼，得志便猖狂。
    金闺花柳质，一载赴黄粱。
巧姐：
    势败休云贵，家亡莫论亲。
    偶因济村妇，巧得遇恩人。
李纨：
    桃李春风结子完，到头谁似一盆兰。
    如冰水好空相妒，枉与他人作笑谈。
秦可卿：
    情天情海幻情深，情既相逢必主淫。
    漫言不肖皆荣出，造衅开端实在宁。
```

### 《红楼梦》十二支曲
> 
> 《引子》
> 开辟鸿蒙,谁为情种?都只为风月情浓.趁着这奈何天,伤怀日,寂寥时,试遣愚衷.因此上演出这怀金悼玉的<<红楼梦>>.
>

```
[终身误]
都道是金玉良姻, 俺只念木石前盟.
空对着,山中高士晶莹雪,
终不忘,世外仙姝寂寞林.
叹人间,美中不足今方信.
纵然是齐眉举案,到底意难平.(黛玉,宝钗)

[枉凝眉]
一个是阆苑仙葩,一个是美玉无瑕.
若说没奇缘, 今生偏又遇着他,若说有奇缘,如何心事终虚化?
一个枉自嗟呀,一个空劳牵挂.一个是水中月,一个是镜中花.
想眼中能有多少泪珠儿,怎经得秋流到冬尽,春流到夏!(黛玉,宝玉)

[恨无常]
喜荣华正好,恨无常又到.
眼睁睁,把万事全抛.
荡悠悠,把芳魂消耗.
望家乡,路远山高.
故向爹娘梦里相寻告:儿命已入黄泉,天伦呵,须要退步抽身早!（元春）

[分骨肉]
一帆风雨路三千,把骨肉家园齐来抛闪.
恐哭损残年,告爹娘,休把儿悬念.
自古穷通皆有定,离合岂无缘?
从今分两地,各自保平安.
奴去也,莫牵连.（探春）

[喜冤家]
中山狼,无情兽,全不念当日根由.
一味的骄奢淫荡贪还构.
觑着那,侯门艳质同蒲柳,作践的,公府千金似下流.
叹芳魂艳魄,一载荡悠悠.（迎春）

[世难容]
气质美如兰,才华复比仙.天生成孤癖人皆罕.
你道是啖肉食腥膻,视绮罗俗厌,却不知太高人愈妒,过洁世同嫌.
可叹这,青灯古殿人将老,辜负了,红粉朱楼春色阑.
到头来,依旧是风尘肮脏违心愿.
好一似,无瑕白玉遭泥陷,又何须,王孙公子叹无缘.（妙玉）

[乐中悲]
襁褓中,父母叹双亡.纵居那绮罗丛,谁知娇养?
幸生来,英豪阔大宽宏量,从未将儿女私情略萦心上.
好一似,霁月光风耀玉堂.
厮配得才貌仙郎,博得个地久天长,准折得幼年时坎坷形状.
终久是云散高唐,水涸湘江.
这是尘寰中消长数应当,何必枉悲伤!（湘云）

[虚花悟]
将那三春看破,桃红柳绿待如何?
把这韶华打灭,觅那清淡天和.
说什么,天上夭桃盛,云中杏蕊多.
到头来,谁把秋捱过?
则看那,白杨村里人呜咽,青枫林下鬼吟哦.
更兼着,连天衰草遮坟墓.
这的是,昨贫今富人劳碌,春荣秋谢花折磨.
似这般,生关死劫谁能躲?
闻说道,西方宝树唤婆娑,上结着长生果.（惜春）

[聪明累]
机关算尽太聪明,反算了卿卿性命.
生前心已碎,死后性空灵.
家富人宁,终有个家亡人散各奔腾.
枉费了,意悬悬半世心,好一似,荡悠悠三更梦.
忽喇喇似大厦倾,昏惨惨似灯将尽.
呀!一场欢喜忽悲辛.
叹人世,终难定!（凤姐）

[留余庆]
留余庆,留余庆,忽遇恩人,幸娘亲,幸娘亲, 积得阴功.
劝人生,济困扶穷,休似俺那爱银钱忘骨肉的狠舅奸兄!
正是乘除加减,上有苍穹.（巧姐）

[好事终]
画梁春尽落香尘.
擅风情,秉月貌,便是败家的根本.
箕裘颓堕皆从敬,家事消亡首罪宁.
宿孽总因情.（秦可卿）

[晚韶华]
镜里恩情,更那堪梦里功名!
那美韶华去之何迅!再休提锈帐鸳衾.
只这带珠冠,披凤袄,也抵不了无常性命.
虽说是,人生莫受老来贫,也须要阴骘积儿孙.
气昂昂头戴簪缨,光灿灿胸悬金印,
威赫赫爵禄高登,昏惨惨黄泉路近.
问古来将相可还存?也只是虚名儿与后人钦敬.（李纨）

[收尾-飞鸟各投林]
为官的,家业凋零,
（湘云）富贵的,金银散尽, 
（宝钗）有恩的,死里逃生,
（巧姐）无情的,分明报应.
（妙玉）欠命的,命已还,
（迎春）欠泪的,泪已尽.
（黛玉）冤冤相报实非轻,
（秦可卿）分离聚合皆前定.
（探春）欲知命短问前生,
（元春）老来富贵也真侥幸.
（李纨）看破的,遁入空门,
（惜春）痴迷的,枉送了性命.
（凤姐）好一似食尽鸟投林,落了片白茫茫大地真干净!
```

### 大观园题咏
```
元春
    衔山抱水建来精，多少工夫筑始成！
    天上人间诸景备，芳园应锡“大观”名。
旷性怡情匾额-迎春
    园成景备特精奇，奉命羞题额旷怡。
    谁信世间有此境，游来宁不畅神思?
文章造化匾额-惜春
    山水横拖千里外，楼台高起五云中。
    园修日月光辉里，景夺文章造化功。
万象争辉匾额-探春
    名园筑出势巍巍，奉命何惭学浅微。
    精妙一时言不出，果然万物生光辉。
文采风流匾额-李纨
    秀水明山抱复回，风流文采胜蓬莱。
    绿裁歌扇迷芳草，红衬湘裙舞落梅。
    珠玉自应传盛世，神仙何幸下瑶台。
    名园一自邀游赏，未许凡人到此来。
凝晖钟瑞匾额-薛宝钗
    芳园筑向帝城西，华日祥云笼罩奇。
    高柳喜迁莺出谷，修篁时待凤来仪。
    文风已著宸游夕，孝化应隆归省时。
    睿藻仙才盈彩笔，自惭何敢再为辞。
世外仙源匾额-林黛玉
    名园筑何处，仙境别红尘。
    借得山川秀,，添来景物新。
    香融金谷酒，花媚玉堂人。
    何幸邀恩宠，宫车过往频。
宝玉
  有凤来仪
    秀玉初成实，堪宜待凤凰。
    竿竿青欲滴，个个绿生凉。
    迸砌妨阶水，穿帘碍鼎香。
    莫摇清碎影，好梦昼初长。
  怡红快绿
    深庭长日静，两两出婵娟。
    绿蜡春犹卷，红妆夜未眠。
    凭栏垂绛袖，倚石护青烟。
    对立东风里，主人应解怜。
  蘅芷清芬
    蘅芜满净苑，萝薜助芬芳。
    软衬三春草，柔拖一缕香。
    轻烟迷曲径，冷翠滴回廊。
    谁谓池塘曲，谢家幽梦长。
  杏帘在望
    杏帘招客饮，在望有山庄。
    菱荇鹅儿水，桑榆燕子梁。
    一畦春韭绿，十里稻花香。
    盛世无饥馁，何须耕织忙。
```

### 葬花词
```
黛玉
花谢花飞花满天，红消香断有谁怜?
游丝软系飘春榭，落絮轻沾扑绣帘。
闺中女儿惜春暮，愁绪满怀无释处。
手把花锄出绣闺，忍踏落花来复去。
柳丝榆荚自芳菲，不管桃飘与李飞。
桃李明年能再发，明年闺中知有谁?
三月香巢已垒成，梁间燕子太无情!
明年花发虽可啄，却不道人去梁空巢也倾。
一年三百六十日，风刀霜剑严相逼。
明媚鲜妍能几时，一朝飘泊难寻觅。
花开易见落难寻，阶前愁杀葬花人。
独倚花锄泪暗洒，洒上空枝见血痕。
杜鹃无语正黄昏，荷锄归去掩重门。
青灯照壁人初睡，冷雨敲窗被未温。
怪奴底事倍伤神，半为怜春半恼春。
怜春忽至恼忽去，至又无言去不闻。
昨宵庭外悲歌发，知是花魂与鸟魂?
花魂鸟魂总难留，鸟自无言花自羞。
愿奴胁下生双翼，随花飞到天尽头。
天尽头，何处有香丘?
未若锦囊收艳骨，一抔净土掩风流。
质本洁来还洁去，强于污淖陷渠沟。
尔今死去侬收葬，未卜侬身何日丧?
侬今葬花人笑痴，他年葬侬知是谁?
试看春残花渐落，便是红颜老死时。
一朝春尽红颜老，花落人亡两不知!
```

### 咏白海棠
```
探春
    斜阳寒草带重门，苔翠盈铺雨后盆。
    玉是精神难比洁，雪为肌骨易销魂。
    芳心一点娇无力，倩影三更月有痕。
    莫谓缟仙能羽化，多情伴我咏黄昏。
宝钗
    珍重芳姿昼掩门，自携手瓮灌苔盆。
    胭脂洗出秋阶影，冰雪招来露砌魂。
    淡极始知花更艳，愁多焉得玉无痕。
    欲偿白帝凭清洁，不语婷婷日又昏。
宝玉
    秋容浅淡映重门，七节攒成雪满盆。
    出浴太真冰作影，捧心西子玉为魂。
    晓风不散愁千点，宿雨还添泪一痕。
    独倚画栏如有意，清砧怨笛送黄昏。
黛玉
    半卷湘帘半掩门，碾冰为土玉为盆。
    偷来梨蕊三分白，借得梅花一缕魂。
    月窟仙人缝缟袂，秋闺怨女拭啼痕。
    娇羞默默同谁诉，倦倚西风夜已昏。
湘云
  其一
    神仙昨日降都门，种得蓝田玉一盆。
    自是霜娥偏爱冷，非关倩女亦离魂。
    秋阴捧出何方雪，雨渍添来隔宿痕。
    却喜诗人吟不倦，岂令寂寞度朝昏。
  其二
    蘅芷阶通萝薜门，也宜墙角也宜盆。
    花因喜洁难寻偶，人为悲秋易断魂。
    玉烛滴干风里泪，晶帘隔破月中痕。
    幽情欲向嫦娥诉，无奈虚廊夜色昏。
```

### 书中各人物诗号对应表
|  名字  |  诗号  |
|   -   |   -   |
| 林黛玉 | 潇湘妃子 |
| 贾宝玉 | 怡红公子 |
| 薛宝钗 | 蘅芜君 |
| 贾探春 | 蕉下客 |
| 史湘云 | 枕霞旧友 |
| 李纨 | 稻香老农 |
| 贾迎春 | 菱洲 |
| 贾惜春 | 藕榭 |

### 菊花诗
```
忆菊-蘅芜君
    怅望西风抱闷思，蓼红苇白断肠时。
    空篱旧圃秋无迹，瘦月清霜梦有知。
    念念心随归雁远，寥寥坐听晚砧痴。
    谁怜我为黄花病，慰语重阳会有期。
种菊-怡红公子
    携锄秋圃自移来，篱畔庭前故故栽。
    昨夜不期经雨活，今朝犹喜带霜开。
    冷吟秋色诗千首，醉酹寒香酒一杯。
    泉溉泥封勤护惜，好知井径绝尘埃。
供菊-枕霞旧友
    弹琴酌酒喜堪俦，几案婷婷点缀幽。
    隔座香分三径露，抛书人对一枝秋。
    霜清纸帐来新梦，圃冷斜阳忆旧游。
    傲世也因同气味，春风桃李未淹留。
画菊-蘅芜君
    诗余戏笔不知狂，岂是丹青费较量。
    聚叶泼成千点墨，攒花染出几痕霜。
    淡浓神会风前影，跳脱秋生腕底香。
    莫认东篱闲采掇，粘屏聊以慰重阳。
簪菊-蕉下客
    瓶供篱栽日日忙，折来休认镜中妆。
    长安公子因花癖，彭泽先生是酒狂。
    短鬓冷沾三径露，葛巾香染九秋霜。
    高情不入时人眼，拍手凭他笑路旁。
菊梦-潇湘妃子
    篱畔秋酣一觉清，和云伴月不分明。
    登仙非慕庄生蝶，忆旧还寻陶令盟。
    睡去依依随雁断，惊回故故恼蛩鸣。
    醒时幽怨同谁诉，衰草寒烟无限情。
访菊-怡红公子
    闲趁霜晴试一游，酒杯药盏莫淹留。
    霜前月下谁家种，槛外篱边何处愁。
    蜡屐远来情得得，冷吟不尽兴悠悠。
    黄花若解怜诗客，休负今朝挂杖头。
对菊-枕霞旧友
    别圃移来贵比金，一丛浅淡一丛深。
    萧疏篱畔科头坐，清冷香中抱膝吟。
    数去更无君傲世，看来惟有我知音。
    秋光荏苒休辜负，相对原宜惜寸阴。
咏菊-潇湘妃子
    无赖诗魔昏晓侵，绕篱欹石自沉音。
    毫端蕴秀临霜写，口齿噙香对月吟。
    满纸自怜题素怨，片言谁解诉秋心。
    一从陶令平章后，千古高风说到今。
问菊-潇湘妃子
    欲讯秋情众莫知，喃喃负手叩东篱。
    孤标傲世偕谁隐，一样花开为底迟?
    圃露庭霜何寂寞，鸿归蛩病可相思?
    休言举世无谈者，解语何妨片语时。
菊影-枕霞旧友
    秋光叠叠复重重，潜度偷移三径中。
    窗隔疏灯描远近，篱筛破月锁玲珑。
    寒芳留照魂应驻，霜印传神梦也空。
    珍重暗香休踏碎，凭谁醉眼认朦胧。
残菊-蕉下客
    露凝霜重渐倾欹，宴赏才过小雪时。
    蒂有余香金淡泊，枝无全叶翠离披。
    半床落月蛩声病，万里寒云雁阵迟。
    明岁秋风知再会， 暂时分手莫相思。
```

### 咏柳词
```
如梦令-湘云
    岂是绣绒残吐，卷起半帘香雾，纤手自拈来，空使鹃啼燕妒。
    且住，且住!莫使春光别去。
西江月-宝琴
    汉苑零星有限，隋堤点缀无穷，
    三春事业付东风，明月梅花一梦。
    几处落红庭院，谁家香雪帘栊?
    江南江北一般同,，偏是离人恨重!
唐多令-黛玉
    粉堕百花州，香残燕子楼。
    一团团逐对成逑，飘泊亦如人命薄，空缱绻，说风流。
    草木也知愁，韶华竟白头!
    叹今生谁舍谁收?嫁与东风春不管。
    凭尔去，忍淹留。
临江仙-宝钗
    白玉堂前春解舞， 东风卷得均匀。
    蜂团蝶阵乱纷纷，几曾随逝水，岂必委芳尘。
    万缕千丝终不改，任他随聚随分。
    韶华休笑本无根，好风凭借力，送我上青云!
```

### 食螃蟹咏
```
宝玉
    持螯更喜桂阴凉，泼醋擂姜兴欲狂。
    饕餮王孙应有酒，横行公子却无肠。
    脐间积冷馋忘忌，指上沾腥洗尚香。
    原为世人美口腹,，坡仙曾笑一生忙。
宝钗
    桂霭桐阴坐举殇，长安涎口盼重阳。
    眼前道路无经纬，皮里春秋空黑黄。
    酒未敌腥还用菊，性防积冷定须姜。
    于今落釜成何益，月浦空余禾黍香。
黛玉
    铁甲长戈死未忘，堆盘色相喜先尝。
    螯封嫩玉双双满，壳凸红脂块块香。
    多肉更怜卿八足，助情谁劝我千觞。
    对斯佳品酬佳节，桂拂清风菊带霜。
```

### 联诗
```
芦雪庵争联即景诗

一夜北风紧，凤姐
开门雪尚飘。入泥怜洁白，李纨
匝地惜琼瑶。有意荣枯草，香菱
无心饰萎苕。价高村酿熟，探春
年稔府粱饶。葭动灰飞管，李绮
阳回斗转杓。寒山已失翠，李纹
冻浦不闻潮。易挂疏枝柳，邢岫烟
难堆破叶蕉。麝煤融宝鼎，湘云
绮袖笼金貂。光夺窗前镜，宝琴
香粘壁上椒。斜风仍故故，黛玉
清梦转聊聊。何处梅花笛?宝玉
谁家碧玉箫? 鳌愁坤轴陷，宝钗
龙斗阵云销。野岸回孤棹，湘云
吟鞭指灞桥。赐裘怜抚戍，宝琴
加絮念征徭。坳垤审夷险，湘云
枝柯怕动摇。皑皑轻趁步，宝钗
翦翦舞随腰。 煮芋成新赏，黛玉
撒盐是旧谣。苇蓑犹泊钓，宝玉
林斧不闻樵。伏象千峰凸，宝琴
盘蛇一径遥。花缘经冷聚，湘云
色岂畏霜凋。深院惊寒雀，探春
空山泣老鴞。阶墀随上下，邢岫烟
池水任浮漂。照耀临清晓，湘云
缤纷入永宵。诚忘三尺冷，黛玉
瑞释九重焦。僵卧谁相问，湘云
狂游客喜招。天机断缟带，宝琴
海市失鲛绡。湘云
寂寞对台榭，黛玉
清贫怀箪瓢。湘云
烹茶冰渐沸，宝琴
煮酒叶难烧。湘云
没帚山僧扫，黛玉
埋琴稚子挑。宝琴
石楼闲睡鹤，湘云
锦罽暖亲猫。黛玉
月窟翻银浪，宝琴
霞城隐赤标。湘云
沁梅香可嚼，黛玉
淋竹醉堪调。宝钗
或湿鸳鸯带，宝琴
时凝翡翠翘。湘云
无风仍脉脉，黛玉
不雨亦潇潇。宝琴
欲志今朝乐，李纨
凭诗祝舜尧。李绮
```

### 三人吟红梅花
```
"红"字
  邢岫烟
    桃未芳菲杏未红，冲寒先已笑东风。
    魂飞庾岭春难辨，霞隔罗浮梦未通。
    绿萼添妆融宝炬，缟仙扶醉跨残虹。
    看来岂是寻常色，浓淡由他冰雪中。
"梅"字
  李纹
    白梅懒赋赋红梅，逞艳先迎醉眼开。
    冻脸有痕皆是血，醉心无恨亦成灰。
    误吞丹药移真骨，偷下瑶池脱旧胎。
    江北江南春灿烂，寄言蜂蝶漫疑猜。
"花"字
  薛宝琴
    疏是枝条艳是花，春妆儿女竞奢华。
    闲庭曲槛无余雪，流水空山有落霞。
    幽梦冷随红袖笛，游仙香泛绛河槎。
    前身定是瑶台种，无复相疑色相差。

  中秋黛玉湘云即景联诗
    三五中秋夕，（黛玉）
    清游拟上元。撒天箕斗灿，（湘云）
    匝地管弦繁。几处狂飞盏，（黛玉）
    谁家不启轩。轻寒风剪剪，（湘云）
    良夜景暄暄。争饼嘲黄发，（黛玉）
    分瓜笑绿嫒。香新荣玉桂，（湘云）
    色健茂金萱。蜡烛辉琼宴，（黛玉）
    觥筹乱绮园。分曹尊一令，（湘云）
    射覆听三宣。骰彩红成点，（黛玉）
    传花鼓滥喧。晴光摇院宇，（湘云）
    素彩接乾坤。赏罚无宾主，（黛玉）
    吟诗序仲昆。构思时倚槛，（湘云）
    拟景或依门。酒尽情犹在，（黛玉）
    更残乐已谖。渐闻语笑寂，（湘云）
    空剩雪霜痕。阶露团朝菌，（黛玉）
    庭烟敛夕昏。秋湍泻石髓，（湘云）
    风叶聚云根。宝婺情孤洁，（黛玉）
    银蟾气吐吞。药经灵兔捣，（湘云）
    人向广寒奔。犯斗邀牛女，（黛玉）
    乘槎待帝孙。虚盈轮莫定，（湘云）
    晦朔魄空存。壶漏声将涸，（黛玉）
    窗灯焰已昏。寒塘渡鹤影，（湘云）
    冷月葬花魂（黛玉）
    妙玉中秋夜栊翠庵续写联句
    香篆销金鼎，脂冰腻玉盆。
    箫增嫠妇泣，衾倩侍儿温。
    空帐悬文凤，闲屏掩彩鸳。
    露浓苔更滑，霜重竹难扪。
    犹步萦纡沼，还登寂历原。
    石奇神鬼搏，木怪虎狼蹲。
    赑屃朝光透，罘（fú）罳（sī）晓露屯。
    振林千树鸟，啼谷一声猿。
    歧熟焉忘径，泉知不问源。
    钟鸣栊翠寺，鸡唱稻香村。
    有兴悲何继，无愁意岂烦。
    芳情只自遣，雅趣向谁言。
    彻旦休云倦，烹茶更细论。
```

### 怀古诗
```
薛宝琴
赤壁怀古
    赤壁沉埋水不流，徒留名姓载空舟。
    喧阗一炬悲风冷，无限英魂在内游。
交趾怀古
    铜铸金镛振纪纲，声传海外播戎羌。
    马援自是功劳大，铁笛无烦说子房。
钟山怀古
    名利何曾伴汝身，无端被诏出凡尘。
    牵连大抵难休绝，莫怨他人嘲笑频。
淮阴怀古
    壮士须防恶犬欺，三齐位定盖棺时。
    寄言世俗休轻鄙，一饭之恩死也知。
广陵怀古
    蝉噪鸦栖转眼过，隋堤风景近如何。
    只缘占得风流号，惹得纷纷口舌多。
桃叶渡怀古
    衰草闲花映浅池，桃枝桃叶总分离。
    六朝梁栋多如许，小照空悬壁上题。
青冢怀古
    黑水茫茫咽不流，冰弦拨尽曲中愁。
    汉家制度诚堪叹，樗栎应惭万古羞。
马嵬怀古
    寂寞脂痕渍汗光，温柔一旦付东洋。
    只因遗得风流迹，此日衣衾尚有香。
蒲东寺怀古
    小红骨践最身轻，私掖偷携强撮成。
    虽被夫人时吊起，已经勾引彼同行。
梅花观怀古
    不在梅边在柳边，个中谁拾画婵娟。
    团圆莫忆春香到，一别西风又一年。
```

### 香菱学诗
```
香菱吟月精华

精华欲掩料应难，影自娟娟魄自寒。
一片砧敲千里白，半轮鸡唱五更残。
绿蓑江上秋闻笛，红袖楼头夜倚栏。
博得嫦蛾应借问，缘何不使永团圆!
```

### 芙蓉女儿诔
```
宝玉

维太平不易之元，蓉桂竞芳之月，无可奈何之日，
怡红院浊玉，
谨以群花之蕊，冰鲛之觳，沁芳之泉，枫露之茗，
四者虽微，聊以达诚申信，
乃致祭于白帝宫中抚司秋艳芙蓉女儿之前曰：

窃思女儿自临浊世，迄今凡十有六载。
其先之乡籍姓氏，湮沦而莫能考者久矣。
而玉得于衾枕栉沐之间，栖息宴游之夕，
亲昵狎亵，相与共处者，仅五年八月有畸。
忆女儿曩生之昔，
其为质则金玉不足喻其贵，
其为性则冰雪不足喻其洁，
其为神则星日不足喻其精，
其为貌则花月不足喻其色，
姊妹悉慕媖娴，妪媪咸仰惠德。
孰料鸠鸩恶其高，鹰鸷翻遭罦（fú)罳；
薋葹（cí shī）妒其臭，茝兰竟被芟锄!
花原自怯，岂奈狂飙，柳本多愁，何禁骤雨。
偶遭蛊虿之谗，遂抱膏肓之疚。
故尔樱唇红褪，韵吐呻吟，杏脸香枯，
色陈顑（kǎn）颔，诼谣謑诟，
出自屏帏，荆棘蓬榛，蔓延户牖。
岂招尤则替，实攘诟而终。
既忳幽沉于不尽，复含罔屈于无穷。
高标见嫉，闺帏恨比长沙，直烈遭危，
巾帼惨于羽野，自蓄辛酸，谁怜夭折!
仙云既散，芳趾难寻。
洲迷聚窟，何来却死之香?
海失灵槎，不获回生之药，眉黛烟青，
昨犹我画，指环玉冷，今倩谁温?
鼎炉之剩药犹存，襟泪之余痕尚渍。
镜分鸾别，愁开麝月之奁，梳化龙飞，哀折檀云之齿。
委金钿于草莽，拾翠盒于尘埃。
楼空鳷鹊，徒悬七夕之针，带断鸳鸯，谁续五丝之缕?
况乃金天属节，白帝司时，孤衾有梦，空室无人。
桐阶月暗，芳魂与倩影同销，蓉帐香残，娇喘共细言皆绝。
连天衰草，岂独蒹葭，匝地悲声，无非蟋蟀。
露苔晚砌，穿帘不度寒砧，雨荔秋垣，隔院希闻怨笛。
芳名未泯，檐前鹦鹉犹呼，艳质将亡，槛外海棠预老，
捉迷屏后，莲瓣无声，斗草庭前，
兰芽枉待，抛残绣线，银笺彩缕谁裁?
折断冰丝，金斗御香未熨。
昨承严命，既趋车而远涉芳园，
今犯慈威，复拄杖而遽抛孤柩。
及闻櫘棺被燹，惭违共穴之盟，石椁成灾，愧迨同灰之诮。
尔乃西风古寺，淹滞青磷，落日荒丘，零星白骨。
楸榆飒飒，蓬艾萧萧。隔雾圹以啼猿，绕烟塍而泣鬼。
自为红绡帐里，公子情深，始信黄土垄中，女儿命薄!
汝南泪血，斑斑洒向西风，梓泽余衷，默默诉凭冷月。
呜呼!固鬼蜮之为灾，岂神灵而亦妒，
钳婢奴之口，讨岂从宽，剖悍妇之心，忿犹未释!
在君之尘缘虽浅，然玉之鄙意岂终，
因蓄拳拳之思，不禁谆谆之问。
始知上帝垂旌，花宫待诏，生侪兰蕙，死辖芙蓉，
听小婢之言，似涉无稽，以浊玉之思，则深为有据。何也?
昔叶法善摄魂以撰碑，李长吉被诏而为记，虽殊，其理则一也。
故相物以配才，苟非其人，恶乃滥乎?
始信上帝委托权衡，可谓至洽至协，庶不负其所秉赋也，
因希其不昧之灵，或陟降于兹，
特不揣鄙俗之词，有污慧听，乃歌而招之曰：
天何如是之苍苍兮，乘玉虬以游乎穹窿耶?
地何如是之茫茫兮，驾瑶象以降乎泉壤耶?
望伞盖之陆离兮，抑箕尾之光耶?
列羽葆而为前导兮，卫危虚于旁耶?
驱丰隆以为比从兮，望舒月以离耶?
听车轨而伊轧兮，御鸾鸥以征耶?
问馥郁而飘然兮,纫蘅杜以为攘耶?
炫裙裾之烁烁兮，镂明月以为铛耶?
籍葳蕤而成坛畸兮，檠莲焰以烛兰膏耶?
文瓠匏以为觯斝（jiǎ）兮，漉醽醁以浮桂醑耶?
瞻云气而凝盼兮，仿佛有所觇耶?
俯窈窕而属耳兮，恍惚有所闻耶?
期汗漫而无夭阏兮，忍捐弃余于尘埃耶?
倩风廉之为余驱车兮，冀联辔而携归耶?
余中心为之慨然兮，徒叫叫而何为耶?
君偃然而长寝兮，岂天运之变于斯耶?
既窀穸且安稳兮，反其真而复奚化耶?
余犹桎梏而悬附兮，灵格余以嗟来耶?
来兮止兮，君其来耶!
若夫鸿蒙而居，寂静以处，虽临于兹，余亦莫睹。
搴烟萝而为步幛，列枪蒲而森行伍。
警柳眼之贪眠，释莲心之味苦。
素女约于桂岩，宓妃迎于兰渚。
弄玉吹笙，寒簧击敔（yǔ）。
征嵩岳之妃，启骊山之姥。
龟呈洛浦之灵，兽作咸池之舞。
潜赤水兮龙吟，集珠林兮凤翥，
爰格爰诚，匪簠（fǔ）匪筥（jǔ）。
发轫乎霞城，返旌乎玄圃。
既显微而若通，复氤氲而倏阻。
离合兮烟云，空蒙兮雾雨。
尘霾敛兮星高，溪山丽兮月午。
何心意之忡忡，若寤寐之栩栩。
余乃欷嘘怅望，泣涕傍徨。
人语兮寂历，天籁兮篔筜。
鸟惊散而飞，鱼唼喋以响，志哀兮是祷，成礼兮期祥。
呜呼哀哉!尚飨!
```

### 其它
#### 五美吟
```
（黛玉）
西施
    一代倾城逐浪花，吴宫空自忆儿家.
    效颦莫笑东村女，头白溪边尚浣纱.
虞姬
    肠断乌骓夜啸风，虞兮幽恨对重瞳.
    黥彭甘受他年醢，饮剑何如楚帐中.
明妃
    绝艳惊人出汉宫，红颜命薄古今同.
    君王纵使轻颜色，予夺权何畀画工?
绿珠
    瓦砾明珠一例抛，何曾石尉重娇娆.
    都缘顽福前生造，更有同归慰寂寥.
红拂
    长揖雄谈态自殊，美人巨眼识穷途.
    尸居余气杨公幕，岂得羁縻女丈夫.
```

#### 桃花行
```
黛玉
桃花帘外东风软，桃花帘内晨妆懒。
帘外桃花帘内人，人与桃花隔不远。
东风有意揭帘栊，花欲窥人帘不卷。
桃花帘外开仍旧，帘中人比桃花瘦。
花解怜人花也愁，隔帘消息风吹透。
风透湘帘花满庭，庭前春色倍伤情。
闲苔院落门空掩，斜日栏杆人自凭。
凭栏人向东风泣，茜裙偷傍桃花立。
桃花桃叶乱纷纷，花绽新红叶凝碧。
雾裹烟封一万株，烘楼照壁红模糊。
天机烧破鸳鸯锦，春酣欲醒移珊枕。
侍女金盆进水来，香泉影蘸胭脂冷。
胭脂鲜艳何相类，花之颜色人之泪。
若将人泪比桃花，泪自长流花自媚。
泪眼观花泪易干，泪干春尽花憔悴。
憔悴花遮憔悴人，花飞人倦易黄昏。
一声杜宇春归尽，寂寞帘栊空月痕!
```

#### 秋窗风雨夕
```
黛玉
秋花惨淡秋草黄，耿耿秋灯秋夜长。
已觉秋窗秋不尽，那堪风雨助凄凉!
助秋风雨来何速!惊破秋窗秋梦绿。
抱得秋情不忍眠，自向秋屏移泪烛。
泪烛摇摇爇短檠，牵愁照恨动离情。
谁家秋院无风入?何处秋窗无雨声?
罗衾不奈秋风力，残漏声催秋雨急。
连宵脉脉复飕飕，灯前似伴离人泣。
寒烟小院转萧条，疏竹虚窗时滴沥。
不知风雨几时休，已教泪洒窗纱湿。
```

#### 抚琴曲
```
黛玉
风萧萧兮秋气深，美人千里兮独沉吟。
望故乡兮何处，倚栏杆兮涕沾襟。
山迢迢兮水长，照轩窗兮明月光。
耿耿不寐兮银河渺茫， 罗衫怯怯兮风露凉。
子之遭兮不自由，予之遇兮多烦忧。
之子与我兮心焉相投，思古人兮俾无尤。
人生斯世兮如轻尘，天上人间兮感夙因。
感夙因兮不可オ，素心如何天上月。
我所居兮我所居兮，青埂之峰。
我所游兮，鸿蒙太空。
谁与我游兮,，吾谁与从。
渺渺茫茫兮，归彼大荒。
```

#### 题旧帕三首
```
黛玉
  其一
    眼空蓄泪泪空垂，暗洒闲抛却为谁?
    尺幅鲛绡劳解赠，叫人焉得不伤悲！
  其二、
    抛珠滚玉只偷潸，镇日无心镇日闲。
    枕上袖边难拂拭，任他点点与斑斑。
  其三
    彩线难收面上珠，湘江旧迹已模糊。
    窗前亦有千竿竹，不识香痕渍也无?
```

#### 即事诗
```
宝玉
春夜即事
    霞绡云幄任铺陈，隔巷蟆更听未真。
    枕上轻寒窗外雨，眼前春色梦中人。
    盈盈烛泪因谁泣，点点花愁为我嗔。
    自是小鬟娇懒惯，拥衾不耐笑言频。
秋夜即事
    绛芸轩里绝喧哗，桂魄流光浸茜纱。
    苔锁石纹容睡鹤，井飘桐露湿栖鸦。
    抱衾婢至舒金凤，倚槛人归落翠花。
    静夜不眠因酒渴，沉烟重拨索烹茶。
夏夜即事
    倦绣佳人幽梦长，金笼鹦鹉唤茶汤。
    窗明麝月开宫镜，室霭檀云品御香。
    琥珀杯倾荷露滑，玻璃槛纳柳风凉。
    水亭处处齐纨动，帘卷朱楼罢晚妆。
冬夜即事
    梅魂竹梦已三更，锦罽（jì）鹴(shuāng)衾睡未成。
    松影一庭惟见鹤，梨花满地不闻莺。
    女儿翠袖诗怀冷，公子金貂酒力轻。
    却喜侍儿知试茗，扫将新雪及时烹。
```

#### 紫菱洲伤怀
```
宝玉
池塘一夜秋风冷，吹散芰荷红玉影。
蓼花菱叶不胜愁，重露繁霜压纤梗。
不闻永昼敲棋声，燕泥点点污棋枰。
古人惜别怜朋友，况我今当手足情!
```

#### 读<<南华经>>偈
```
宝玉
你证我证，心证意证。
是无有证，斯可云证。
无可云证，是立足境。
无立足境，是方干净。(黛玉补)
```

#### 寄生草
```
无我原非你，从他不解伊。
肆行无碍凭来去，茫茫着甚悲愁喜。
纷纷说甚亲疏密，从前碌碌却因何。
到如今回头试想真无趣!
```

#### 作者缘起
```
说到辛酸处,荒唐愈可悲.
由来同一梦,休笑世人痴!
```

#### 青埂峰偈
```
无材可去补苍天,枉入红尘若许年.
此系身前身后事,倩谁记去作奇传?
```

#### 作者题绝
```
满纸荒唐言,一把辛酸泪!
都云作者痴,谁解其中味?
```

#### 癞头僧疯话
```
惯养娇生笑你痴,菱花空对雪澌澌.
好防佳节元宵后, 便是烟消火灭时.
```

#### 癞头和尚弄玉
```
天不拘兮地不羁,心头无喜亦无悲,
却因锻炼通灵后,便向人间觅是非.
可叹你今日这番经历:
粉渍脂痕污宝光,绮栊昼夜困鸳鸯.
沉酣一梦终须醒,冤孽偿清好散场!
```

#### 中秋对月口占五言
```
贾雨村
未卜三生愿,频添一段愁.
闷来时敛额,行去几回头.
自顾风前影,谁堪月下俦?
蟾光如有意, 先上玉人楼.
```

#### 中秋对月口占一绝
```
贾雨村
时逢三五便团圆,满把晴光护玉栏.
天上一轮才捧出,人间万姓仰头看.
```

#### 好了歌
```
世人都晓神仙好,惟有功名忘不了!
古今将相在何方?荒冢一堆草没了.
世人都晓神仙好,只有金银忘不了!
终朝只恨聚无多,及到多时眼闭了.
世人都晓神仙好,只有姣妻忘不了!
君生日日说恩情,君死又随人去了.
世人都晓神仙好,只有儿孙忘不了!
痴心父母古来多,孝顺儿孙谁见了?
```

#### 好了歌解注
```
甄士隐
陋室空堂,当年笏满床,衰草枯杨,曾为歌舞场.
蛛丝儿结满雕梁,绿纱今又糊在蓬窗上.
说什么脂正浓,粉正香,如何两鬓又成霜?
昨日黄土陇头送白骨,今宵红灯帐底卧鸳鸯.
金满箱,银满箱,展眼乞丐人皆谤.
正叹他人命不长,那知自己归来丧!
训有方,保不定日后作强梁.
择膏粱,谁承望流落在烟花巷!
因嫌纱帽小,致使锁枷杠,昨怜破袄寒,
今嫌紫蟒长:乱烘烘你方唱罢我登场,反认他乡是故乡.
甚荒唐,到头来都是为他人作嫁衣裳!
```

#### 西江月二词
```
批宝玉
无故寻愁觅恨,有时似傻如狂.
纵然生得好皮囊,腹内原来草莽.
潦倒不通世务,愚顽怕读文章.
行为偏僻性乖张,那管世人诽谤!
富贵不知乐业, 贫穷难耐凄凉.
可怜辜负好韶光,于国于家无望.
天下无能第一,古今不肖无双.
寄言纨绔与膏粱:莫效此儿形状!
```

#### 护官符
```
护官符贾不假, 白玉为堂金作马.
阿房宫,三百里,住不下金陵一个史.
东海缺少白玉床, 龙王来请金陵王.
丰年好大雪, 珍珠如土金如铁.
```