# 清诗

## 木兰花·拟古决绝词柬友
### 清代：纳兰性德
```
人生若只如初见，何事秋风悲画扇。
等闲变却故人心，却道故人心易变。(一作：却道故心人易变)
骊山语罢清宵半，泪雨霖铃终不怨。(一作：泪雨零 / 夜雨霖)
何如薄幸锦衣郎，比翼连枝当日愿。
```
---
## 长相思·山一程
### 清代：纳兰性德
```
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。
```
---
## 菩萨蛮·春云吹散湘帘雨
### 清代：纳兰性德
```
春云吹散湘帘雨，絮黏蝴蝶飞还住。
人在玉楼中，楼高四面风。
柳烟丝一把，暝色笼鸳瓦。
休近小阑干，夕阳无限山。
```
---
## 虞美人·银床淅沥青梧老
### 清代：纳兰性德
```
银床淅沥青梧老，屧粉秋蛩扫。
采香行处蹙连钱，拾得翠翘何恨不能言。
回廊一寸相思地，落月成孤倚。
背灯和月就花阴，已是十年踪迹十年心。
```
---
## 采桑子·明月多情应笑我
### 清代：纳兰性德
```
明月多情应笑我，笑我如今。辜负春心，独自闲行独自吟。
近来怕说当时事，结遍兰襟。月浅灯深，梦里云归何处寻。
```
---
## 采桑子·塞上咏雪花
### 清代：纳兰性德
```
非关癖爱轻模样，冷处偏佳。别有根芽，不是人间富贵花。
谢娘别后谁能惜，飘泊天涯。寒月悲笳，万里西风瀚海沙。
```
---
## 浣溪沙·残雪凝辉冷画屏
### 清代：纳兰性德
```
残雪凝辉冷画屏，落梅横笛已三更，更无人处月胧明。
我是人间惆怅客，知君何事泪纵横，断肠声里忆平生。
```
---
## 绮怀
### 清代：黄景仁 
```
几回花下坐吹箫，银汉红墙入望遥。
似此星辰非昨夜，为谁风露立中宵。
缠绵思尽抽残茧，宛转心伤剥后蕉。
三五年时三五月，可怜杯酒不曾消。
```
---
## 蝶恋花·阅尽天涯离别苦
### 清代：王国维
```
阅尽天涯离别苦，不道归来，零落花如许。
花底相看无一语，绿窗春与天俱莫。(俱莫 一作：俱暮)
待把相思灯下诉，一缕新欢，旧恨千千缕。
最是人间留不住，朱颜辞镜花辞树。
```
---
## 采桑子·高城鼓动兰釭灺
### 清代：王国维
```
高城鼓动兰釭灺，睡也还醒，醉也还醒，忽听孤鸿三两声。
人生只似风前絮，欢也零星，悲也零星，都作连江点点萍。
```
---
## 蝶恋花·和漱玉词
### 清代：王士祯
```
凉夜沉沉花漏冻，欹枕无眠，渐觉荒鸡动。
此际闲愁郎不共，月移窗罅春寒重。
忆共锦衾无半缝，郎似桐花，妾似桐花凤。
往事迢迢徒入梦，银筝断续连珠弄。
```
---
## 狱中题壁
### 近代：谭嗣同
```
望门投止思张俭，忍死须臾待杜根。
我自横刀向天笑，去留肝胆两昆仑。(版本一)

望门投趾怜张俭，直谏陈书愧杜根。
手掷欧刀仰天笑，留将公罪后人论。(版本二)
```
---
## 己亥杂诗·其五
### 清代：龚自珍
```
浩荡离愁白日斜，吟鞭东指即天涯。
落红不是无情物，化作春泥更护花。
```
---
## 论诗五首·其二
### 清代：赵翼
```
李杜诗篇万口传，至今已觉不新鲜。
江山代有才人出，各领风骚数百年。
```
---
## 圆圆曲
### 清代：吴伟业
```
鼎湖当日弃人间，破敌收京下玉关。
恸哭六军俱缟素，冲冠一怒为红颜。
红颜流落非吾恋，逆贼天亡自荒宴。
电扫黄巾定黑山，哭罢君亲再相见。

相见初经田窦家，侯门歌舞出如花。
许将戚里箜篌伎，等取将军油壁车。
家本姑苏浣花里，圆圆小字娇罗绮。
梦向夫差苑里游，宫娥拥入君王起。
前身合是采莲人，门前一片横塘水。
横塘双桨去如飞，何处豪家强载归。
此际岂知非薄命，此时唯有泪沾衣。
薰天意气连宫掖，明眸皓齿无人惜。
夺归永巷闭良家，教就新声倾坐客。
坐客飞觞红日暮，一曲哀弦向谁诉？
白晳通侯最少年，拣取花枝屡回顾。
早携娇鸟出樊笼，待得银河几时渡？
恨杀军书抵死催，苦留后约将人误。
相约恩深相见难，一朝蚁贼满长安。
可怜思妇楼头柳，认作天边粉絮看。
遍索绿珠围内第，强呼绛树出雕阑。
若非壮士全师胜，争得蛾眉匹马还？

蛾眉马上传呼进，云鬟不整惊魂定。
蜡炬迎来在战场，啼妆满面残红印。
专征萧鼓向秦川，金牛道上车千乘。
斜谷云深起画楼，散关月落开妆镜。
传来消息满江乡，乌桕红经十度霜。
教曲伎师怜尚在，浣纱女伴忆同行。
旧巢共是衔泥燕，飞上枝头变凤凰。
长向尊前悲老大，有人夫婿擅侯王。
当时只受声名累，贵戚名豪竞延致。
一斛明珠万斛愁，关山漂泊腰肢细。
错怨狂风飏落花，无边春色来天地。

尝闻倾国与倾城，翻使周郎受重名。
妻子岂应关大计，英雄无奈是多情。
全家白骨成灰土，一代红妆照汗青。
君不见，馆娃初起鸳鸯宿，越女如花看不足。
香径尘生乌自啼，屧廊人去苔空绿。
换羽移宫万里愁，珠歌翠舞古梁州。
为君别唱吴宫曲，汉水东南日夜流！
```